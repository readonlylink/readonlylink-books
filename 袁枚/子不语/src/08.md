---
title: 卷八
---

# 鬼闻鸡鸣则缩

予门生司马骧，馆溧水林姓家，其所住地名横山乡，僻处也。天盛暑，以其西厅宏敞，乃与群弟子洒扫，为晚间乘凉之处。挈书籍行李，移床就焉，秉烛而卧。至三鼓，门外啾啾有声，户枢拔矣，烛光渐小，阴风吹来，有矮鬼先入，脸似笑非笑，似哭非哭，绕地而趋。随后一纱帽红袍人，白须飘飘，摇摆而进，徐行数步，坐椅上，观司马所作诗文，屡点头，若领解者。俄顷起立，手携矮鬼步至床前；司马亦起坐，与彼对视。忽鸡叫一声，两鬼缩短一尺，灯光为之一亮。鸡三四声，鬼三四缩，愈缩愈短，渐渐纱帽两翅擦地而没。

次日，问之土人，云：「此屋是前明林御史父子同葬所也。」主人掘地，朱棺宛然，乃为文祭之，起棺迁葬。
# 蜈蚣吐丹

余舅氏章升扶，过温州雁荡山，日方午，独行涧中。忽东北有腥风扑鼻而至，一蟒蛇长数丈，腾空奔迅，其行如箭，若有所避者，后有五六尺长紫金色一蜈蚣逐之。蛇跃入溪中，蜈蚣不能入水，乃舞掉其群脚，飒飒作声，以须钳掉水。良久，口吐一红丸如血色，落水中。少顷，水如沸汤，热气上冲。蛇在水中颠仆不已，未几死矣，横浮水面。蜈蚣乃飞上蛇头，啄其脑，仍向水吸取红丸，纳口中，腾空去。
# 雷部三爷

杭州施姓者，家居忠清里，六月雷雨后，小便树下。甫解袴，见有鸡爪尖面者蹲焉，大怖而返。夜即暴病，狂呼：「触犯雷神。」家人环跪求赦。病者曰： 「治酒饮我，杀羊食我，我贷其命。」如其言，三日而愈。适有天师法官过杭，施姓与有旧，以其事告之。法官笑曰：「此雷部奴中奴也，小名阿三，惯倚势诈人酒食。如果雷神，其技量宁止此耶？」今长随中有称「三爷」、「四爷」者是矣。
# 鬼乖乖

金陵葛某，嗜酒而豪，逢人必狎侮之。清明，与友四五人游雨花台。台旁有败棺，露见红裙，同人戏曰：「汝逢人必狎，敢狎此棺中物乎？」葛笑曰：「何妨。」往棺前以手招曰：「乖乖吃酒。」如是者再。群客服其胆，大笑而散。

葛暮归家，背有黑影尾之，声啾啾曰：「乖乖来吃酒。」葛知为鬼，虑避之则气先馁，乃向后招呼曰：「鬼乖乖，随我来。」径往酒店，上楼置一酒壶、两杯，向黑影酬劝。旁人无所见，疑有痴疾，听其所为。共饮良久，乃脱帽置几上，谓黑影曰：「我下楼小便，即来奉陪。」黑影者首肯之。葛急趋出归家。

酒保见客去遗帽，遂窃取之。是夕，为鬼缠绕，口喃喃不绝，天明自缢。店主人笑曰：「认帽不认貌，乖乖不乖。」
# 凤凰山崩

同年沈永之任云南驿道时，奉制府璋公之命，开凤凰山八十里，通摆夷苗路。山径险峭，自汉、唐来人迹未到处也。每斫一树，有白气自其根出，如匹练升天。蟆虾大如车轮，见人辄瞪目怒视，当之者登时仆地。土人醉烧酒，以雄黄塞鼻，持巨斧砍杀之，烹食可疗三日饥。忽一日，有美女艳装从山洞奔出，役夫数千人，皆出洞追而观之，老成者不动心，操作如故。俄而山崩，不出洞者压死矣。沈公为余述其事，且戏曰：「人之不可不好色也，有如是夫。」
# 董金瓯

董金瓯者，湖州勇士，能负重，走京师，十日可到。尝为人腰千金入都，过山东开成庙，有盗尾后，将取其金。董知之，挂金树上，下马与搏。盗抵敌不胜，问：「足下拳法，何人所授？」曰：「僧耳。」盗曰：「破僧耳拳，须我妹来，汝敢在此相待否？」董笑曰：「避女子非夫也。」坐以待之。少顷，一美女来，年十八九，貌甚和，相见即格斗，良久曰：「汝拳法非僧耳授也，当别有人。」董以实告，曰：「我初学于僧耳，后学于僧耳之师王征南。」女子曰：「若然，须至我家，彼此一饭再斗方决，汝敢往乎？」董恃其勇，径随女子行。

到其家，则其兄已先在家，张灯挂红，率妻欢迎，曰：「妹夫来矣。」以红巾蒙其妹头，强之交拜。董骇然问故，曰：「吾父某亦为人保标，路逢僧耳，与角斗不胜而死。我与妹立志报仇，同习拳法，必须胜僧耳者然后可以杀之。访得僧耳之师为王征南，苦相寻无路。汝是其弟子，则可以引见征南，再学拳法报此仇矣。」董遂赘其家，别遣人赍腰间金赴京师。日后不知所终。
# 蒋厨

常州蒋用庵御史家厨李贵，取水厨下，忽中恶仆地。召巫视之，曰：「此人夜行冲犯城隍仪仗，故被鬼卒擒去。须用三牲纸钱祷求城隍庙中西廊之黑面皂隶，便可释放。」如其言，李果苏。家人问之，曰：「我方汲水，忽被两个武进县黑面皂头来拿去，说我冲犯他老爷仪仗，缚我衙门外树上，听候发落。我实不知原委，今日听他二人私地说：『李某业已尽孝敬之礼，可以放他回去，不必禀官。』将我解去索子，推入水中，我便惊醒。」御史公闻之笑曰：「看此光景，拿时城隍不知，放时城隍不知，都是黑面皂隶诈钱作祟耳。谁谓阴间官清于阳间官乎！」
# 见曹操称晚生

江南副榜王芾，梦古衣冠人召往一处：宫阙巍峨，兵卫甚严。有赤帻者从军门出曰：「汉丞相曹公奉屈。」王遂入，见一人皮弁上坐，须眉苍白。芾心知为操，一时心悸，无以自名，乃长揖称：「晚生王某奉谒。」操命旁坐，谓曰：「闻汝好学书，可知楷书先乎？草书先乎？」曰：「楷书先。」操摇首曰：「不然，先有草书，后有楷书。所以召汝者，正为将此义告知，以便转语世人也。」语毕，仍遣赤帻人送出。甫及门，闻内有呼号声，赤帻者曰：「相王又用五色棒棰人矣。」芾惊而醒。
# 武后谢嵇先生

无锡嵇侍读受之，余授业弟子也。辛丑冬，过随园，余止而觞之。席间论史事，余极言《通鉴》载杨妃洗儿事之诬。嵇云：「门生在史局时，派修唐鉴，立论颇合先生之意，将《旧唐书》所载武后淫秽事大半删除，同局以为不然。亡何，夜卧书舍，有小黄门来，称：『则天皇太后请嵇先生。』因随之行。望前面宫殿外有四金柱插空，高数十丈，上书『天枢』二字。一宫女云鬟霞佩出，引向殿西角，云：『先生少坐，待我奏闻。』语毕便去。殿上门槛甚高，跨殊费力。绣帘中坐冕旒者，相离远，仰视不甚分明。异香从殿上吹来，仿佛莲花气息。旁有虎皮交椅，坐白须人，手执牙笏，口奏事，琅琅数千言，亦不可辨。冕旒者似与驳诘良久，已而大笑，其齿皓然呈露，洁白如玉，面为旒珠所遮，终未见也。少顷，前宫女出谓曰：『今天已暮，太后不及相见，请先生且回。所以奉屈者，谢先生驳删《唐书》之功，先生当自知之。』语毕，袖中出一玉秤，曰：『此我在长安以此称量天下才者，先生将往长安，敢以奉赠。』门生心知是上官婉儿，逡巡揖谢而醒。其年果有督学陕西之差。」
# 冒失鬼

相法：瞳神青者，能见妖；白者，能见鬼。杭州三元坊石牌楼旁居老妪沈氏，素能见鬼，常言十年前见一蓬头鬼，匿牌楼上石绣球中，手执纸钱为标，长丈馀，累累若贯珠。伺人过牌楼下，暗掷标打其头。人辄作寒噤，毛孔森然，归家即病，必向空中祈祷，或设野祭方愈。蓬头鬼借此伎俩，往往醉饱。一日，有长大男子，气昂昂然，背负钱镪而过，蓬头鬼掷以标。男子头上忽发火焰，冲烧其标，线层层裂断，蓬头鬼自牌楼上颠仆，滚绣球而下，喷嚏不止，化为黑烟散去。负钱之男子全不知也。自此，三元坊石牌楼无复作祟矣。吾友方子云闻之笑曰：「作鬼害人，亦须看风色。若蓬头鬼者，其即世所称之『冒失鬼』乎？」
# 史宫詹改命

溧阳宫詹史胄斯，未遇时，赴省乡试，遇南门外汤道士谈命甚精，因以年庚求为推算。道士曰：「照丑时算，你终身只一诸生，寿可八十三岁。若照寅时算，便可官登三品，今科便中。汝丑时乎？寅时乎？」曰：「丑时也。」曰：「若然，则今科不中矣。」史怆然不乐。道士曰：「命可改也，但阴司寿算最重，君如肯减寿三十年，当为君改作寅时。」史公欣然愿改。道士曰：「果情愿者，明日早来。」

次夜，史五鼓熏沐到寺，道士已启户待，曰：「子诚信人，但日后官尊寿短，毋自悔也。」史唯唯，具香烛，对天自陈。道士披发仗剑，口中喃喃诵咒，良久，另书一庚帖与之。史公持，归置箧中。果于是年乡会联捷，官至宫詹。

五十二岁，希图降级永年，而任内总无过失。商之吏部，笑而不信。至次年春，精神甚健。五月，偶染微疾。上命太医往视，为药所误，竟不起矣。此事公孙抑堂司马言。司马，余亲家也。
# 高相国种须

高文端公自言年二十五作山东泗水县令时，吕道士为之相面，曰：「君当贵极人臣，然须不生，官不迁。」相国自摩其颐，曰：「根且未有，何况于须？」吕曰：「我能种之。」是夕伺公睡熟，以笔蘸墨画颐下如星点。三日而须出矣。然笔所画，缕缕百十茎，终身不能多也。是年迁邠州牧，擢迁至总督而入相。
# 说官话鬼

河东运使吴云从作刑部郎中，公馆外偶有社会，家人妇抱小公子出看，溺尿路旁。公子忽哭不止，家人抱归，不知何故。至夜，公子作北语云：「怎么小孩子这般无礼，溺在我头上！我与你不得开交！」吵闹一夜。吴公怒，次晨作牒焚与本处城隍，云：「我南方人也，无故小儿撞著说官话鬼，猖獗可恨，托为拿究。」是夜平定。

至第三日晚，公子又病，仍作北语云：「你不过是个官儿罢了，竟这样糟挞我们的老四！咱们兄弟今来替他报仇，要些烧酒喝喝。」夫人不得已，曰：「与你喝，不要闹。」于是，一鬼喝毕，一鬼又要喝，兼讨前门外杨家血贯肠做下酒物，呶呶之声，又复达旦。吴公上前批其颊骂曰：「狗奴！强转舌根，学说官话，再说便打。」然打者自打，说者自说。吴又牒城隍云：「说官话鬼又来了，求神惩治。」是夕，宅中闻鞭挞声。鬼云：「你不要打，咱们去就是了。」公子病随愈。
# 偷雷锥

杭州孩儿巷有万姓甚富，高房大厦。一日，雷击怪，过产妇房，受污不能上天，蹲于园中高树之顶，鸡爪尖嘴，手持一锥。人初见，不知为何物；久而不去，知是雷公。万戏谕家人曰：「有能偷得雷公手中锥者，赏银十两。」众奴嘿然，俱称不敢；一瓦匠某应声去。先取高梯置墙侧，日西落，乘黑而上。雷公方睡，匠竟取其锥下。主人视之：非铁非石，光可照人，重五两，长七寸，锋棱甚利，刺石如泥。苦无所用，乃唤铁工至，命改一刀，以便佩带。方下火，化一阵青烟，杳然去矣。俗云：「天火得人火而化。」信然。
# 土地受饿

杭州钱塘邑生张望龄，病疟。热重时，见已故同学顾某者踉跄而来，曰：「兄寿算已绝，幸幼年曾救一女，益寿一纪。前兄所救之女知兄病重，特来奉探，为地方鬼棍所诈，诬以平素有黯昧事。弟大加嗬饬，方遣之去，特诣府奉贺。」张见故人为己事而来，衣裳蓝缕，面有菜色，因谢以金。顾辞不受，曰：「我现为本处土地神，因官职小，地方清苦，我又素讲操守，不肯擅受鬼词，滥作威福，故终年无香火，虽作土地，往往受饿。然非分之财，虽故人见赠，我终不受。」张大笑。

次日，具牲牢祭之，又梦顾来谢曰：「人得一饱，可耐三日；鬼得一饱，可耐一年。我受君恩，可挨到阴司大计，望荐卓异矣。」张问：「如此清官，何以不即升城隍？」曰：「解应酬者，可望格外超升；做清官者，只好大计卓荐。」
# 批僵尸颊

桐城钱姓者，住仪凤门外。一夕回家，时已二鼓，同事劝以明日早行。钱不肯，提灯上马，乘醉而行。到扫家湾地方，荒冢丛密，见树林内有人跳跃而来，披发跣足，面如粉墙。马惊不前，灯色渐绿。钱倚醉胆壮，手批其颊。其头随披随转，少顷又回，如牵丝于木偶中，阴风袭人；幸后面人至，其物退走，仍至树林而灭。次日，钱手黑如墨。三四年后，黑始退尽。询之土人，曰：「此初做僵尸，未成材料者也。」
# 簸箕龟

乾隆辛卯春，山阴刘际云舟过镇江，见风覆客船，漂没货物甚多。江边有素谙水性人，俗名「水鬼」，专以打捞货物为生。是日，客舟有覆者，群水鬼皆至，言定价钱，一齐入水。及上岸，忽少一人，众疑其在水藏匿金银，复入水，遍寻不得。但见一龟：赤色，大过浴盆，形扁如簸箕，无头无尾无足。水鬼被其咬住，拉之不开，乃以大铁钩拽龟上岸。通体有小穴数百，皆其口也，人血已经吸尽，而口犹紧咬不放。刺以利刃，龟若不知。不得已，并人与龟烈火焚之，臭闻数里。或曰：「此即锅盖鱼之极大者，严州江中尤多。」
# 命该薄棺

台州富户张姓家有老仆某，六十无子，自备一棺，嫌材料太薄，访有贫家治丧仓卒不能办棺者，借与用之，还时但索加厚一寸，以为利息。如是数年，居然棺厚九寸矣，藏主人厢房内。一夕，邻家火起，合室仓皇。看火者见张氏宅上立一黑衣人，手执红旗，逆风而挥，挥到处火头便转。张氏正宅无恙，惟厢房烧毁。老仆急入扛取棺，业已焚及，忙投水塘中。俟扑灭馀火后拖起刨之，依然可用，但尺寸之薄，亦依然如前矣。
# 向狐仙学道

云南监生俞寿宁，习仙家符箓之学，仗一古剑替人驱妖，颇有灵应。一日，其友张某下田收租，遇大风雨，过其门，将借宿焉。俞不可，张忿然而行，必欲探其所以见拒之故，仍往其门，穴墙窥焉。见俞张设酒肴有两席，宾客欢呼，男女杂遝。张愈怒，斧碎其门，排闼入，则酒席具存而群宾不见。俞惊出，蹋足曰：「君误我！君误我！我好学仙，难得真师传道，不得已，广请狐仙指示。半年以来，所遇男女狐仙甚多，有相约为兄弟者，为夫妇者，为兄妹者，不一而足。今日众仙会议，将授长生要诀，故隆其礼文，备馔相延。尚未谈及玄关要旨，而被汝撞破，泄漏天机，致诸仙散去，岂非天哉！前数日紫文真人原说今日是破日，必被凡人冲破，须改日作会；而瑶仙三妹以明日将嫁某郎，故权择今日。果然不利，亦数也。我明日行矣，将别择一洁净之所聚会群仙，不使人知。」此后俞云游于外，不知所往。
# 五通神因人而施

江宁陈瑶芬之子某，素不良。游普济寺，见寺供五通神坐关帝之上，怒其无礼，呼僧责之，命移五通于关帝之下。游人观者俱以为是，陈傲然自得。夕归，见五通神当门而立，遂仆地，狂叫曰：「我五通大王也，享人间血食久矣，偶然运气不好，撞著江苏巡抚老汤，两江总督小尹，将我诛逐。他两个都是贵人，又是正人，我无可奈何，只得甘受。汝乃市井小人，敢作威福！我不能饶汝矣。」其家环拜，具三牲纸课，延僧祷祀，竟不能救而死。
# 张奇神

湖南张奇神者，能以术摄人魂，崇奉甚众。江陵书生吴某独不信，于众辱之，知其夜必为祟，持《易经》坐灯下。闻瓦上飒飒作声，有金甲神排门入，持枪来刺。生以《易经》掷之，金甲神倒地。视之，一纸人耳，拾置书卷内夹之。有顷，有青面二鬼持斧齐来，亦以《易经》掷之，倒如初，又夹于书卷内。

夜半，其妇号泣叩门曰：「妾夫张某昨日遣两子作祟，不料俱为先生所擒，未知有何神术，乞放归性命。」吴曰：「来者三纸人，并非汝子。』」妇曰：「妾夫及两儿皆附纸人来，此刻现有三尸在家，过鸡鸣则不能复生矣。」哀告再三。吴曰：「汝害人不少，当有此报。今吾怜汝，还汝一子可也。」妇持一纸人泣而去。明日访之，奇神及长子皆死，惟少子存。
# 青阳江丫

青阳人江丫，处乡馆，教村童五人，长者不过十二三岁，幼者八九岁。一日，字课甫毕，江忽持木棍将五生排头打死；己亦触墙流血，昏晕倒地。各家父母闻之，奔赴喊哭，叩其故。据江云：午间安坐，突见窗外奇鬼六七辈，绀发蓝面，著五色衣，前来搏噬诸生。我惶急，驱之不去，随取木棍将鬼打无踪，自幸诸生得免于难。亡何谛观，始知所打死者非鬼，即弟子五人。横尸在地，痛摧心肝，因自寻死，故触墙脑裂。官验取供，以鬼语难成信谳，质之各家父母。皆云：与江丫平日绝无仇隙，渠作先生，爱惜诸童颇好，亦无疯症，此举不知何故，想系前生冤孽。江脑破垂毙，现在收禁，俟医治痊时再行审抵云云。此乾隆二十一年五月间青阳知县申详总督尹公文书也，余亲见之。半月后，报江丫死于狱。
# 梁武帝第四子

杭州汪慎仪家，园亭极佳，园在小粉墙北街，主人将有掘池之举，夜梦美少年：玉冠珠履，仪貌详华；自领以下，悉翠丝环襭，袍衫上绣万枝梅花。自称：「我梁武皇帝第四子南康王萧绩也，都督江州病薨，葬此千馀年。闻主人将有池塘之掘，幸勿伤我窀穸。」言毕而逝。主人次日命锹锸试之，未丈许，得梁天监八年所造方砖数十块，遂止掘。今砖藏严侍读冬友家。
# 吕城无关庙

吕城五十里内无关庙。相传城为吕蒙所筑，至今蒙为土地。一造关庙，每夜必有兵戈角斗声，以故相戒勿立关庙也。有以卜卦行道者借宿土神庙中，夜间雷雨作闹，屋瓦皆飞及旦。不解其故。里人来观：则卜者所肩一布旗上画帝君像也。乃逐之，不许其再宿吕侯庙中。
# 姚剑仙

边桂岩为山盱通判，构屋洪泽堤畔，集宾客觞咏其中。一夕，觥筹正开，有客闯然入，冠履垢敝，辫发毵毵然，披拂于耳，叉手捐坐诸客上，饮啖无怍。诸客问名姓，曰：「姓姚，号穆云，浙之萧山人。」问何能，笑曰：「能戏剑。」口吐铅子一丸，滚掌中成剑，长寸许，火光自剑端出，熠熠如蛇吐舌。诸客悚息，莫敢声。主人虑惊客，再三请收。客谓主人曰：「剑不出则已，既出，则杀气甚盛，必斩一生物而后能敛。」通判曰：「除人外皆可。」姚顾阶下桃树，手指之。白光飞树下，环绕一匝，树仆地无声。口中复吐一丸如前状，与桃树下白光相击，双虬攫拿，直上青天，满堂灯烛尽灭。姚且弄丸且视诸客，客愈惊惧，有长跪者。姚微笑起曰：「毕矣。」以手招两光奔掌内，仍作双丸吞口中，了无他物，引满大嚼。群客请受业为弟子，姚曰：「太平之世，用此何为？吾有剑术，无点金术，故来。」通判赠以百金。居三日去。
# 黑煞神

桐城农民汪廷佐，耕双冈圩。发一古墓。得古鼎、铜镜等物。携归家，置镜几上，彻夜通明，以为宝也，与其妻加爱护焉。

亡何，汪入街市，路见狰狞黑面者，长丈馀，拳殴之曰：「我黑煞神也，汝盗陆小姐墓，当死。小姐乃元祐元年安徽太守陆公女。陆作官有善政，小姐夭亡，上帝怜之，嘱我营护其坟，命小姐往徽州司一路痘疫事。汝敢乘我与小姐外出，而盗其所有耶！」言毕，仆地昏迷，路人舁之至家，疽发于背。小姐亦附其妻身大骂。举家哀求，欲延高僧为设斋醮。小姐曰：「不必，汝村农无知。既自知罪，但速将鼎、镜等物送归原所，别买棺安葬我骨，可以恕汝。但我已为冥司痘神，应享香火，此段公案，须立一碑，晓示村民，永照灵应。城中贡士姚先生翌佐，人品端方，人所敬信，须往求其作记，方免汝死。」汪叩头曰：「前发墓时，但见鼎镜等物，实不见有骸骨。此时虽买新棺，将从何处捡小姐骨耶？」小姐曰：「我年少女子，骨脆，岁又久远，故已化矣。然我骨所化之土，坚洁不污，有金色光。汝往坑中取土，映日视之，便有识别，可以改葬。」汪如其言，试之果然，即为礼葬。往告姚贡生，姚亦夜有所梦，乃作记立碑，而汪疽愈。

此事江宁太守章公攀桂所言。章，桐城人也。
# 吴子云

康熙初，桐城秀才吴子云春夜玩月，闻空中有人声曰：「今年乡试，吴子云当中四十九名。」诵其文琅琅然，题是「君子之于天下也」一章。吴虽不甚记忆，而觉其文甚佳，因预作此题文以备试。未几入场，果此题，大喜，因书宿构，放榜果中，如其数。旋登进士，官翰林，督学湖南，满载而归。

宿旅店中，夜取溺器，忽有人以手奉之，十指纤纤然。吴惊问，曰：「我狐仙也，与公有前缘，故来相伺。」起烛之，嫣然美女，遂偕伉俪。嘱曰：「妾有雷劫，曾匿君车中以免，故来报君。今君亦有大祸，不可不防。」吴问故，曰：「前途君必宿吕姓店，吕有爱女年九岁，君召而爱之抱之，继为干女，重赐珍宝，则免矣。」吴至吕家，果有此女，遂如其言。至三更时，店主拉吴手笑曰：「我响马盗魁也，君出署时，辎重颇富，诸偻㑩儿相涎已久。今知君真长者，我不忍害君。」取壁上铃鞭，撞壁者三，诸盗齐入，曰：「吴学院，我干亲家也，诸君不得无礼，急为我护送到家。」吴竟得免。

后吴无子，族人争以子来求继。吴私问狐：「应继何人？」曰：「牧牛儿好。」次日，果有牧童过，亦本家也，吴拉入嗣为己子，族人皆笑之。吴亡后，儿颇恂谨，能守其业，家日以富，至今人呼为「吴牛」。尝索对联于方处士贞观，方戏书云：「对窗常玩月，独坐自弹琴。」吴甚喜，竟不知暗用牛事嘲之也。
# 秃尾龙

山东文登县毕氏妇，三月间沤衣池上，见树上有李，大如鸡卵，心异之，以为暮春时不应有李，采而食焉，甘美异常。自此腹中拳然，遂有孕。十四月，产一小龙，长二尺许，坠地即飞去；到清晨，必来饮其母之乳。父恶而持刀逐之，断其尾，小龙从此不来。

后数年，其母死，殡于村中。一夕，雷电风雨，晦冥中若有物蟠旋者。次日视之，棺已葬矣，隆然成一大坟。又数年，其父死，邻人为合葬焉。其夕雷电又作。次日，见其父棺从穴中掀出，若不容其合葬者。嗣后村人呼为「秃尾龙母坟」，祈睛祷雨无不应。

此事陶悔轩方伯为余言之，且云：「偶阅《群芳谱》云：『天罚乖龙，必割其耳，耳坠于地，辄化为李。』毕妇所食之李，乃龙耳也，故感气化而生小龙。」
# 石灰窑雷

湘潭县西二十里，地名石灰窑。某翁家颇小康，无子，有二女，赘婿相依。翁贩谷粤西，买妾归，腹有孕矣。其次女夫妇私议：「若得男，吾辈岂能分翁家财？」乃阳与妾厚，而阴设计害之。及分娩，得男，落地死。翁大恨，以为命不宜子，不知乃其次女贿稳婆扼吭绝之也。翁痛不已，解衣裹死儿，瘗之后圃。次女与稳婆心犹未安，往启视之。忽霹雳一声，女毙，而死儿苏矣；稳婆亦焦烂，犹未死。众问得其故。翌日，稳婆亦亡，若天故迟死之，取有供状以戒世者。某乃葬女逐婿，分给钱粟使归。舟抵中流，怪风起，婿亦溺死，前后乃数日。
# 徐巨源

南晶徐巨源，字世溥，崇祯进士，以善书名。某戚邹某，延之入馆。途遇怪风，摄入云中，见袍笏官吏迎曰：「冥府造宫殿，请君题榜书联。」徐随至一所，如王者居，其匾对皆有成句，但未书耳。匾云：「一切惟心造。」对云：「作事未经成死案，入门犹可望生还。」徐书毕，冥王筹所以谢者，世溥请为母延寿一纪，王许之。徐见判官执簿，因求查己算。判官曰：「此正命簿也。汝非正命死者，不在此簿。」乃别检一「火」字簿，上书云：「某月某日，徐巨源被烧死。」徐大惧，白冥王祈改。冥王曰：「此天定也，姑徇子请，但须记明时日，毋近火可耳。」徐辞谢而还，急至邹家。主人惊曰：「先生期年何往？舆丁以失脱先生故被控于官，久以疑案系县狱矣！」世溥具言其故，并为白于官，事得释。

时同郡熊文纪号雪堂，以少宰家居，招徐饮酒，未阑，熊忽辞入曰：「某以痞发，故不获陪侍。」徐戏曰：「古有太宰嚭，今又有少宰痞耶！」熊不怿。徐临去书唐人绝句」千山鸟飞绝」一首于壁，将四句逆书之，乃「雪翁灭绝」四字也，熊怀恨于心。徐忆冥府言，惧火，故不近木器，作石室于西山，裹粮避灾。时劫盗横行，熊遣人流言：「徐进士窟重金于西山」。群盗往劫，竟不得金，乃烙铁遍烧其体而死。
# 九天玄女

周少司空青原，未遇时，梦人召至一处：长松夹道，朱门径丈，金字榜云：「九天玄女之府」。周入拜见。玄女霞帔珠冠，南面坐，以手平扶之，曰：「无他相属，因小女有小影，求先生题诗。」命侍者出一卷子，汉、魏名人笔墨俱在焉。淮南王刘安隶书最工，自曹子建以下，稍近锺、王风格。周素敏捷，挥笔疾书，得五律四章。玄女喜，命女出拜，年甫及笄，神光照耀，周不敢仰视。女曰：「周先生富贵中人，何以身带暗疾？我无以报，愿为君除此疾作润笔之费。」解裙带，授药一丸，命吞之。周幼时误食铁针著肠胃间，时作隐痛，自此霍然。醒后诗不能记，惟记一联云：「冰雪消无质，星辰系满头。」
# 项王显灵

无锡张宏九者，贩布芜湖，路过乌江，天起暴风，舟冲石上破矣，水灌舟中，舟人泣呼项王求救。忽有银光如一匹布，斜塞船底，水竟停涌，而人得登岸。次早视之，舱底已穿，有大白鱼以身横塞其穿处，故水竟不得入。舟人举船摇橹，则洋洋然去矣。自此，项王香火倍盛于往时。此乾隆四十年事。
# 医肺痈用白术

蒋秀君精医理，宿粤东古庙中。庙多停枢，蒋胆壮，即在柩前看书。夜，灯忽绿，柩之前和，橐然落地，一红袍者出立蒋前，曰：「君是名医，敢问肺痈可冶乎，不可治乎？」曰：「可治。」「治用何药？」曰：「白术。」红袍人大哭曰：「然则我当初误死也。」伸手胸前，探出一肺，如斗大，脓血淋漓。蒋大惊，持手扇击之。家僮齐来，鬼不见，而柩亦如故。
# 朱十二

杭州望仙桥许姓住楼，相传有缢死鬼。屠户朱十二者恃其勇，取杀猪刀登楼，秉烛卧。三鼓后，烛光青色，果一老妪披发持绳而至。朱斫以刀，妪套以绳。刀斫绳，绳断复续；绳绕刀，刀亦如烟。格斗良久，老妪力渐衰，骂曰：「朱十二，我非怕你，你福分内尚有十五千铜钱未得，故我且饶你。待你得后，试我金老娘手段！」言毕拖绳走。朱下楼告知众人，视其刀，有紫血且臭。年馀，朱卖屋得价钱十五千，是夕果卒。
# 鬼攀日线才能托生

乩仙娄子春，自首宋未进士文丞相友也，修炼形之术，在九幽使者家处馆四百年。主人司人间生死事，降王爵一等。子春言人间祸福事，甚验。有问轮回之说者，子春云：「轮回非一言可尽，凡死法有数种，生法亦有数种。德大者，成神佛；有来因而无业谪者，仍归原位；虽无德无来因而气未散者，随投人身；其馀散尽者，生即死，死更死矣！然微魂小魄，如风炉炊烟，一时未能消化，往往团为一气，在氤氲鼓荡之中。有时被风吹至阴山下，寒冷异常，惟冬至日有阳光一线，流照阴山，群鬼蠕蠕然，僵而复动，攀日线而行，得至中国，复投人身。投做一人之身，常合群鬼而来，非止一人之魂也。其堕落于线外者，仍归阴山，再待来岁冬至矣。」

或问：「有初世为人者乎？」曰：「此类甚多，辟如草木，其无旧根而生者，即是初世为草之草；犹之非投胎而来者，即是初世为人之人。」问：「鬼有化物者乎？」曰：「有。大凡娼优化虫蝶，恶人化蛇虎。」问：「雷击之鬼何化？」曰：「化蚯蚓。」《谭子化书》言：「凡被雷击死者，捣蚯蚓汁覆其脐可活。」斯言盖有所本。
# 死夫卖活妻

杭州陶氏，家道小康。老主人绍元，曾为某州刺史，死已久矣。有仆人李福，夫妻同役其家，福病死逾年。忽一日，福妻陈氏中风发狂，召集其家大呼：「我老太爷也。李福在阴间将妻陈氏卖与我为妾，汝等如何不放他来？」家人大骇，延医视之。陈氏手批医颊，医不敢近。亡何竟死。陈氏恰一粗婢耳，毫无姿色。
# 恶鬼吓诈不遂

仁和秀才陈鄜渠，性颇严正，生一女，幼而好道，日持斋诵经。闻人为议婚，便涕泣不食，鄜渠厌苦之，父女不相见。

年三十馀，忽病重呓语，口称：「我江西布客张四。汝前世为船户，我雇当船往四川，汝谋财杀我，并抉我目，剥我皮，沉我江中，故我来索命。」陈心念谋财之盗，容或有之；剥皮之事，盗未必为。问：「是何年事？」曰：「雍正十一年。」陈大笑曰：「雍正十一年，我女已三岁矣，焉有尚为船户之事？」女忽自批其颊曰：「陈先生好利害！是我错寻你女儿了。与我钱三千，我即去。」陈怒曰：「恶鬼妄诈人，我方取桃枝打汝，焉得与汝钱？」女又自批其颊曰：「陈先生好利害！汝既说我是恶鬼，我将肆恶鬼手段，索汝女命去，毋悔。」陈曰：「此女不孝，我甚厌之；汝同她去，我甚喜。但汝并非冤家，敢如此吓诈，想吾女阳数已绝矣。汝能立索其命，方信汝手段；若三日后死，则是吾女之大数使然，非汝手段也。」言毕，女蹶然起，不复作鬼语。后两月馀，女才死。
# 道士作祟自毙

杭州赵清尧好弈，闻落子声，必与对枰。偶游二圣庵，见道人貌陋，与客方弈，而棋甚劣，自称「炼师」。赵意薄之，不与交言，随即辞出。

是夕，上床就寝，有鬼火二团绕其帐上，赵不为动。俄有青面锯齿鬼持刀揭帐，赵厉声嗬之，旋即消灭。次夕，满床作啾啾声，如童子学语，初不甚分明，细听之，乃云：「我棋劣自称炼师，与汝何干，而敢轻我？」赵方知道是道士为祟，愈加不恐。旋又闻低声云：「汝大胆，刀剑不畏，我将以勾魂法取汝性命。」遂咒云：「天灵灵，地灵灵，当门顶心下一针。」赵闻之，觉满身肉趯趯然如欲颤者，乃强制其心，总不一动，兼以手自塞其耳，然临卧则咒声出于枕中。

赵坚忍月馀，忽见道士涕泣跪于床前曰：「我以一念之嗔，来行法怖汝，要汝央求，好取些财帛。不料汝总不动心，我悔之无及。我法不行于人者，反殃其身，故我昨日已死；魂无所归，愿来服役，作君家樟柳神，以赎前愆。」赵卒不答。明日，遣人往二圣庵观之，道士果自刭。嗣后，赵君一日前之事必知之。或云：道士为服役也。
