---
title: 卷十三
---

# 关神下乩

明季，关神下乩坛批某士人终身云：「官至都堂，寿止六十。」后士人登第，官果至中丞。国朝定鼎后，其人乞降，官不加迁，而寿已八十矣。偶至坛所，适关帝复降。其人自以为必有阴德，故能延寿，跽而请曰：「弟子官爵验矣，今寿乃过之，岂修寿在人，虽神明亦有所不知耶？」关帝大书曰：「某平生以忠孝待人，甲申之变，汝自不死，与我何与？」屈指计之，崇祯殉难时，正此公年六十时也。
# 遇太岁煞神祸福各异

徐坛长侍讲未遇时，赴都会试，如厕，见大肉块，遍身有眼，知为太岁。侍讲记某书云「鞭太岁者脱祸」，因取大棍与家丁次第笞击。每击一处，则遍身之眼愈加闪烁。是年成进士。蒋文肃公家中开井，得肉一块，方如桌面，刀刺不入，火灼不焦，蜿蜒而动，徐化为水。是年，文肃公卒。任香谷宗伯未遇时，走田埂上，遇一人口含一刀，两手持两刀，披发赤面，伛身而过。宗伯行未半里，见赤面人入丧者之家，知是煞神。宗伯后登第。苏州唐姓者，立孝子坊，忽于衣帽中得白纸帖书一「煞」字，如胡桃大。是年，其家死者七人。
# 归安鱼怪

俗传：张天师不过归安县。云前朝归安知县某，到任半年，与妻同宿，夜半闻撞门声，知县起视之。少顷，登床谓妻曰：「风扫门耳，无他异也。」其妻认为己夫，仍与同卧，而时觉其体有腥气，疑而未言。然自此归安大治，狱讼之事，判若神明。

数年后，张天师过归安，知县不敢迎谒。天师曰：「此县有妖气。」令人召知县妻，问曰：「尔记某年月日夜有撞门之事乎？」曰：「有之。」曰：「现在之夫，非尔夫也，乃黑鱼精也。尔之前夫已于撞门时为所食矣。」妻大骇，即求天师报仇。

天师登坛作法，得大黑鱼，长数丈，俯伏坛下。天师曰：「尔罪当斩，姑念作令时颇有善政，特免汝死。」乃取大瓮囚鱼，符封其口，埋之大堂，以土筑公案镇之。鱼乞哀，天师曰：「待我再过此则释汝。」天师自此不复过归安云。
# 张忆娘

苏州名妓张忆娘，色艺冠时，与蒋姓者素交好。蒋故巨室，花朝月夕，与忆娘游观音、灵岩等山，辄并辔而行。忆娘素明慧，欲托身于蒋，而蒋姬媵绝多，不甚属意，因与徽州陈通判者有终身之托。陈娶过门，蒋不得再通，大恚，百计离间之，诬控以奸拐。忆娘不得已，度为比丘，衣食犹资于陈。蒋更使人要而绝之，忆娘贫窘，自缢而亡。

居亡何，蒋早起进粥，忽头晕气绝，至一官衙，二弓丁掖之前，旁有人呼曰：「蒋某，汝事须六年后始讯，何遽至此？」呼者之面貌，乃蒋平日门下奔走士也，曾遣以间忆娘者，死三年矣。蒋惊醒，自此精气恍惚，饮食少进。

有玄妙观道士张某，精法律，为筑坛持咒作禳解法。三日后，道士曰：「冤魄已到，我不审其姓氏，试取大镜泼以明水，当有一女子现形。」召家人视之，宛然忆娘也。道士曰：「吾所能力制者，妖孽狐狸之类。今男女冤谴，非吾所能驱除。」竟拂衣去。蒋为忆娘作七昼夜道场，意欲超度之，卒不能遣。延苏州名医叶天士，赠以千金。药未至口，便见纤纤白手按覆之，或无故自泼于地。蒋病益增，六年而殁。

蒋氏从孙漪园，犹藏忆娘小照：戴乌纱髻，著天青罗裙，眉目秀媚，以左手簪花而笑，为当时杨子鹤笔也。
# 飞星入南斗

苏松道韩青岩，通天文，尝为予言：「宰宝山时，六月捕蝗，至野田中。四鼓起，坐胡床，督率书役，见客星飞入南斗，私记占验书：「『见此灾者，一月之内当暴亡。法宜剪发寸许，东西禹步三匝，便可移祸他人。』尔时我即麾去书役，依法行之。居亡何，署中司书记者李某无故以小刀剖腹而死，我竟无恙。李乃我荐卷门生，年少能文，不料为我替灾，心为怅然。」余戏谓韩曰：「公言占验之术固神矣，然如我辈全不知天文，往往夜坐见飞星来往甚多。倘有入南斗者，竟不知厌胜法，为之奈何？」曰：「君辈不知天文者，虽见飞星入南斗，亦无害。」余曰：「然则公又何苦知天文，多此一事，而自祸祸人耶？」韩大笑，不能答。
# 杨妃见梦

康熙间，苏州汪山樵先生讳俊选陕西兴平县，宿马嵬驿中。梦一女子，容貌绝世，明珰翠羽，投牒而言曰：「妾有墓地为人所侵，幸明府哀而察之。」汪惊醒，询土人，曰：「此间惟有杨娘娘墓道，唐时改葬后，墓址原有数十亩宽，自宋明以来，为樵牧所侵，渐无馀地。」汪为清理，果有旧碑记存墓侧土中，题「大唐贵妃杨氏墓」。乃为别置界石，兼买树百株植其上，春秋设二祭焉。
# 曹能始记前生

明季曹能始先生，登进士后，过仙霞岭，山光水色，恍如前世所游。暮宿旅店，闻邻家有妇哭甚哀，问之，曰：「为其亡夫作三十周年耳。」询其死年月日，即先生之生年月日也。遂入其家，历举某屋某径，毫发不爽。其家环惊，共来审视。曹亦凄然涕下，曰：「某书屋内有南向竹树数十株，我尚有文稿未终篇者，未知犹存否？」其家曰：「自主人捐馆后，恐夫人见书室而神伤，故至今犹关锁也。」曹命开之，则尘凝数寸，遗稿乱书，宛然具在，惟前妻已白发盈头，不可复认矣。曹以家财分半与之，俾终馀年。

余按：《文苑英华》白敏中书滑州太守崔彦武事：崔记前生为杜明福妻，骑马直抵杜家，而明福老矣。乃说旧事，取所藏金钗于垣中，施宅为寺，号明福寺。与此相类。
# 江南客寓

涤斋先生为诸生时，在京师贾家胡同。有店号「江南客寓」，厅屋三间，中一间甚洁，住者绝少；先生居之，了无他异。一日外出，托所亲某管其衣物。夜睡至三鼓，忽室中尽明，时并无灯烛，所亲骇，揭帐视之，见一长人黑色，手提其头，血淋漓，对面直立不动，呼曰：「尔何得居此？」所亲狂奔，出告店主。主人曰：「此屋素不安静，尔乃必欲居之，奈何？」

次日，先生归，告之故。先生曰：「此必有鬼欲申冤耳，我在此，何不现形耶？」大书一状，向空焚之，以为尔果有冤，当于今晚赴诉。是夕，先生复睡，未一更，所见果如所说，但持一血头，跪而不立。先生问：「何人？何冤？」持头者以手指口，竟无一语。次日，亦不复见。

先生又常于园中月下见黑物一团，大如浴盆，追奔树下，以脚蹋之，随脚而灭。次日，视其靴袜，黑如烟煤，并足皆黑。
# 荆波宛在

本朝佟国相巡抚甘肃，按站行至伏羌县，梦神呼云：「速走！速走！」佟不以为意。次晚，梦如初，且云：「欲报我恩，但记『荆波宛在』可耳。」佟惊起。亟走三日，而伏羌县沉为湖，卒不解救者为何神。后出巡至建昌野渡，有关公庙上书「荆波宛在」四字，佟入拜谒，大为修葺，今焕然犹存。
# 冯侍御

冯侍御静山，居京师永光寺西街。改造书屋，掘地得黑漆棺，为改迁之。夜梦人投牒诉冤，冯时巡西城，梦中取牒阅之。告势宦掘棺事，即己之姓名也，惊醒得疾。疾革时，夫人闻房中笑语声，以为病有起色，往视之，见黑衣人素不相识者坐床上，一闪而灭。侍御谓夫人曰：「此人吾邻也，曾作运粮守备。运饷至京师卒，棺厝于永光寺前街僧寺中，迫近吾家而吾不知。今闻我亦有行期，故来相约耳，可烧纸钱助其冥资。」夫人遣人至前街踪迹，棺识宛然，知先生之终不起也。
# 药师父

昆山徐大司寇之子字冠卿，幼时号「药师父」，以其曾鸩死一业师也。业师周姓，号云核，受司寇聘前一日梦巨蟒以口吐红丸逼令咽之，肠痛而醒。就聘于徐，督冠卿严。冠卿素佻达，笞责尤甚。冠卿与仆谋，置鸩于饭，食之而卒。

后冠卿为翰林，不得志，诗文多怨诽，为人所构，就鞫刑部。见左司杨景震，大惊曰：「吾死矣！吾初见时，俨然周先生也。」次日复讯，各官俱以司寇之子，稍加怜恤；杨独怒鞫，批其颊数十下，齿左右坠，定以斩决。狱上即刑，杨为监斩官，其家访之，杨景震之生年月日，即周先生之死年月日也。或告之杨，杨大笑曰：「岂有是哉！使吾早知此语，转当屈法以救之矣。」此与《太平广记》载王武俊事同。
# 庄秀才

通州庄孝廉成，戊午举人，少年貌美。其佃户有女悦之，竟以成疾。临卒谓其父曰：「吾为庄秀才死也，吾思嫁庄秀才，自念门户寒贱，事必不成，故郁郁成病。今虽死，此意当为致之秀才，则瞑目矣。」其父急告庄，庄往视，而气已绝。庄赴秋闱，遇女子于淮新桥，宛然如生。入闱，一切炊饭烹茶之事，见女子身为执役，是年登第。每有远行，则女子必至。庄怖之，为置神主祭于家，书「亡妾某氏」，见女子来拜谢，自此绝矣。
# 蔼蔼幽人

通州李臬司，讳玉𬭎，丙戌进士。少时好炼笔录，忽一日，笔于空中书曰：「敬我，我助汝功名。」李再拜，祀以牲牢。嗣后文社之事，题下，则听笔之所为。尤能作擘窠大字，求者辄与。李敬奉甚至，家事外事，咨之而行，靡不如意。社中能文者每读李作，叹其笔意大类钱吉士。钱井(吉之误）士者，前朝翰林钱熹也。李私问笔神，笑曰：「是也。」自后里中人来扶乩者，多以「钱先生」呼之。笔神遇题跋落款，不书姓名，但书「蔼蔼幽人」四字。李举孝廉，成进士，笔神之力居多。后官臬司，神助之决狱，郡中以为神。李公乞归，神与俱。李他出，其子弟事神不敬，神怒，投书作别而去。

余与李公子方膺同官交好，绝不向余道只字。方膺卒后，臬司同年熊涤斋太史为余言之，并云方膺深讳其事，盖忤神者，即方膺也。
# 僵尸求食

武林钱塘门内有更楼，雇更夫击柝，表里巡逻。大众敛赀为之，由来旧矣。康熙五十六年夏，更夫任三者巡巷外，路过小庙，每至二更，闻柝声，则有一人从庙中出，踉跄捷走；漏五下，则先柝声入庙，如是者屡矣。任三疑庙中僧有邪约，将伺之为诈酒肉计。

次夕，月明如昼，见其人面枯黑如腊，目眶深陷，两肩挂银锭而行，窸窣有声，出入如前。任三知为僵尸，因山门之内停有旧榇，积尘寸许。询诸僧人，云：「其师祖时不知谁何氏所寄厝者也。」与侪辈语及之，其中黠者曰：「吾闻鬼畏赤豆、铁屑及米子，备此三物升许，伺其破棺出，潜取以绕棺之四周，则彼不能入矣。」任如其言，购买三物。

待夜二更，尸复出。伺其去远，携灯入视，见棺后方板一块，俗语所谓「和头」者，已掀在地，中空空无所有，乃取三物绕棺而密洒之。事毕，径归卧更楼上。至五更，有厉声呼「任三爷」者。任问为谁，曰：「我山门内之长眠者，无子孙，久不得血食，故出外营求以救腹馁。今为尔所魇，不能入棺，吾其死矣。可急起将赤豆、铁屑拂去之。」任惧不敢答。又呼曰：『我与尔何仇，何苦为此虐耶？』」任念与彼解围之后，彼杀我而后入，何以御之？终不答。鸡初鸣，鬼哀恳，继以詈骂，久之寂然。

明日，过楼下者见有尸僵卧，乃告众鸣官，以尸还诸棺而火焚之，一方得宁。
# 僵尸贪财受累

绍兴王生某，食饩有年，村中富家延之为师。因屋宇湫隘，适相距里许有新室求售者，遂买使居，且曰：「家中摒挡未尽，学徒暨馆童辈明晨进馆，先生一夜独眠，能无惧乎？」王自负胆壮，且新室也，何畏之有，乃命童携茗具引至书斋。

王周视室内毕，复至门前徙倚。时已夜矣，月色大明，见山下爝火荧荧。趋往视之，光出一白木棺中。王念：此鬼磷耶？色宜碧。而焰带微赤，得无为金银气乎？忆《智囊》所载：有胡人数辈凶服舆榇而槁葬城外者，捕人迹之，榇中皆黄白也。此棺毋乃类是？幸无人，可攫而取也。遂取石块击去其钉，从棺后推卸其盖，则赫然一尸，面青紫而腹膨亨，麻冠草履。越俗：凡父母在堂而子先亡者，例以此殓。王愕然退缩，每一缩则尸一跃，再缩而尸蹶然起。王尽力狂奔，尸自后追之。王入户登楼，闭门下键。喘息甫定，疑尸已去，开窗视之。窗启而尸昂首大喜，从外跃入。连叩门，不得入。忽大声悲呼，三呼而诸门洞开，若有启之者，遂登楼。王无奈何，持木棍待之。尸甫上，即击以棍，中其肩，所挂银锭散落于地，尸俯而拾取。王趁其伛偻时，尽力推之，尸滚楼下。旋闻鸡啼，从此寂无声响矣。

明日视之，尸跌伤腿骨，横卧于地，遂召众人扛而焚之。王叹曰：「我以贪故，招尸上楼；尸以贪故，被火烧毁。鬼尚不可贪，而况于人乎！」
# 宋荔裳受恶土地之累

宋荔裳为山东臬使，族子某，素不肖，与总兵于七饮博为奸。于七者，前明末年山东土寇降本朝者也，虽为总戎，怙恶不悛。人以族子事告公，公怒曰：「如此必为家门之祸！俟其归，当缚至祠堂杖杀之。」某闻之，逃至德州，夜宿土地庙中，梦土地神谓曰：「汝毋怖，大富贵至矣！现在于七谋反，汝可速往京师，赴提督处出首。」且曰：「某地中埋有百金，可取为路费。」族子掘地，果得金，大喜，以怨其叔故，遂赴提督处，并诬其叔与于七通谋，以故荔裳被逮入狱。未十日，于七果反，族子以首报之功受赏，荔裳牵累入狱，旋亦昭雪。
# 陆夫人

某方伯夫人陆氏，尚书裘文达公之干女也。文达公薨后，夫人病，梦有大轿在屋瓦上行来，前立青衣者呼曰：「裘大人命来相请。」夫人登轿，冉冉在云中行。

至一大庙，正殿巍峨，旁有小屋甚洁，文达公科头，衣茧䌷袍，二童侍，几上卷案甚多，谓夫人曰：「知汝病之所由来耶！此前生孽也，」夫人跽而请曰：「干爷有力能为女儿解免否？」文达公曰：「此处西厢房有一妇人，现卧床上，汝往扶之。能扶起，则病可治，否则，我亦不能救汝。」命小童引夫人往西厢房，果有描金床施大红绫帐，被褥甚华，中卧赤身女尸，两目瞪视，无一言。夫人扶之，手力尽矣，卒不起。

归告文达公，公曰：「汝孽难消，可还家托张天师打醮以解禳之。但天师近日心粗，禄亦将尽，某月日替苏州顾懋德家作斋文，错字甚多，上帝颇怒，奈何！」夫人惊醒，适天师在京，遂以此言告之。天师检顾家斋表，稿中果有误字，法官所写也，心为惊悸。

未几，夫人亡，天师亦亡。天师名存义。顾懋德者，辛未进士，官礼部郎中。
# 牛头大王

溧阳村民庄光裕，梦一怪，头上生角，敲门而进，谓曰：「我牛头大王也，上帝命血食此方。汝塑像祀我，必有福应。」庄醒，告知村民。村方病疫，皆曰：「宁可信其有。」纠钱数十千，起三间草屋，塑牛头而人身者坐焉。嗣后疫病尽痊，求子者颇效，香火大盛。如是数年。

村民周蛮子儿出痘，到庙，先具牲牢祀神，再掷卦，大吉。周喜，许演戏为谢。未数日，儿竟死。周怒曰：「我靠儿子耕田养我，儿死不如我死。」率其妻持锄钯撞牛头，碎其身，毁其庙。合村大惊，以为必有奇祸。自此寂然，牛头神亦不知何往。
# 水定庵牡丹

江宁二尹汪公易堂，访友古北口，路憩水定庵。庵中牡丹盛开，花大如斗。汪近前赏玩。庵僧戒：「勿折花，花有妖，能为祸。」汪素刚，笑曰：「我本不折花，既云有妖，当折而试之。」以手摘之，花左右旋转，坚如牛筋，竟不能断。取所佩刀截之，花未断而拇指伤，血涔涔下。汪惭且怒，以袍袖裹血，忍痛不言，乃左手捽花头，而右手以刀截其根，竟断一枝。归畜瓶中，夸于人曰：「我今日获花妖矣。」将购药医手创，细视之，并无刀痕，袍袖上亦无血迹。
# 乌台

粤东肇庆府，即古端州，包孝肃旧治也。大堂暖阁后有黑井，覆以铁板，为出入所必经，相传包公纳妖于井。俗有「包收卢放马成湖」之谣，谓太守遇卢姓则妖出，遇马姓则井溢也。然千百年来，亦从无此二姓为守者。署东有高楼，号曰「乌台」，俗谓包公听断妖鬼皆坐此台。四面砖石封固，启则为祟。凡太守履任，必祀以少牢，无敢启视者。

前任安守有管厨人某，酒醉登楼巅，揭瓦窥之，见台中有三土堆，品字排列，如小坟状，中间小树一株，枝青叶绿，此外一无他物。方瞪视间，有黑气冲起，厨人自楼巅滚跌于地，颤汗交作，仅能言所见。至夕，狂叫而死。越日，安公暴染疯狂，鞭扑其妻，竟至身死；又手刃其爱妾，以此落职获谴。

越两任后，家弟香亭出守是郡，家信来为言若此。余闻而大怒，寄信云：「此说荒唐可也，若真有其事，则楼神不法甚矣，断非包公旧迹！弟何不拆而焚之？」
# 见娘堡

顺治乙酉，王师破建昌，明益王遁去。长史刘某，吴下人也，逃山中，不知所往。其子蓼萧，从吴门赴考归，有志寻亲。时藩府荒圮，莫可踪迹，乃祷于盱江张令公祠，梦神书「石漈」二字与之，醒而彷徨不知何地。遇一尼告曰：「石漈在闽广之交，阻兵难行。幸有曲径，七日可达。」

如其言，历尽危险，竟至其地。父母依村农姚氏居焉，母子相持而泣。父已死矣，乃持丧奉母而归。所居村名「见娘堡」，名已奇矣。尤奇者，长史避难时，携家谱一册自随，戊子岁，其母闻窸窣声出自箧中，以为鼠也，启视无有，闭则复然。一日，见绯衣人数辈冉冉从箧中走出，益大惊，逾时而孝子至。

此事载姜西滇文集中，韩尚书菼为之表墓。
# 鬼糊涂

乾隆三十九年，京师有无赖子韩六殴伤其父，刑部审明，下狱拟斩。侍郎某以所殴非致命处，意欲减等发落。大司寇秦公奏：「名分所关，理宜正法。」奉旨依议，遣刑部司狱司李怀中监斩。后三日，鬼附李身，口称：「诸大人业已宽我，而汝来斩我。我死不甘，故来索命。」闻者骇然，以为此鬼糊涂，然而李竟不起。
# 鬼势利

张八郎有所欢婢，婚后弃之。婢幽怨成疾，临死曰：「我不饶八郎！」语毕气绝。忽又张目曰：「八郎运甚旺，不能报仇，我捉八奶奶也是一样。」未二年，八郎夫人竟以产亡。
# 鬼相思

岳州张某，号「鬼三爷」，以其行三，为鬼所生故也。父某府学廪生，妻陈氏有色，忽凭妖，自称郧阳小神，白昼现形，与之交接。张虽同床，无故自离，若有梏其手足者。其家遍请符箓，毫无效验。三月后，陈氏受胎生子，空中群鬼啾啾争来作贺，掷下纸钱无数。张忿甚，将到龙虎山求救于天师。

忽一日，小神踉跄来，汗如雨下，语其妻曰：「吾几闯祸！昨夜入汝邻毛家偷其金盆，被他家所挂锺馗拔剑相逐，我惧，为所伤，不得已急走，将金盆掷在巷西池塘中，脱逃来此。汝速具酒，替我压惊。」次日，妻告张，张往毛府刺探，果失金盆，合家喧吵，将控官捉贼。张止之曰：「我有法替汝取来，作何谢我？」毛氏大喜，曰：「果得金盆，凭君取索。」张诡作念咒状，良久，唤毛氏家人径往塘所，命善泅者入水取之，果得金盆。

毛延张上座，问：「以何物作谢？」张笑曰：「我读书人，不受财帛，只须君家收藏书画与我一二件足矣。」其家尽出所藏，张选取文征明芙蓉一幅。其家觉谢礼太薄，心抱不安。张乃指壁上所挂锺馗像曰：「赐此画，凑成两件何如？」毛氏唯唯。张取归，悬空中，小神从此永不再来，但闻园中树上鬼哀哭三日。人称「鬼相思」云。
# 关神世法

康熙癸卯举人江闿，选某县令，丁忧归。将起复时，梦有甲士来，自称周仓，服饰如今庙中所塑而少年无须，手持名帖，上写「治年家弟关某顿首拜」。惊醒大笑，以为关帝行此世法。未几，选山西解梁知县。往谒武庙，旁塑周仓，果少年无须者也，面貌恍如梦中。乃捐俸重修神庙，后竟卒于任所。江公即于九太守之叔，太守为余言。
# 乡试弥封

皖江程叔才，名思恭，学问博雅，注陈检讨四六得名。以平时好古，不喜时文，其师唐赤子太史责之曰：「科名进身，非此不可。今岁入场之年，汝宜留意。」因强之诵读金、陈诸大家文，程唯唯，终非所好，《四书体注》等书，临场并不翻阅。

康熙戊戌科，江南首题《举贤才焉知贤才而举之》，次题《大哉圣人之道》。程三场毕，自言首篇颇得意，唐太史读之喜曰：「颇可望魁。」程急取案头《中庸》一看，愕然丧气唶曰：「不中用了。我只道『大哉圣人之道』在『礼仪三百、威仪三千』之下，故领题、出题俱承接此二句，今方知是开首第一句，则通身犯下矣，其不中尚复何言。」唐亦为之悼叹。

已而榜发，竟中第五名。唐不解所以得售之故，往见主试，将探问之。主试某，故唐公同年，一见笑曰：「今年科场中有笑语，兄知否？」唐问故，曰：「皇上有密旨，谓诸生关节都放在破承、领题、出题三处，今岁将此三处尽行弥封，故有程某文字领题、出题全行犯下，竟中五魁，将来磨勘，定受参罚，奈何？」唐笑而不言。后叔才先生果被吏部磨勘，罚停一科。
# 两汪士𬭎

顺治间，徽州汪日衡先生元旦梦行天榜：会元汪士𬭎。先生乃改名应之，竟终身不第。直至康熙某科，汪退谷先生中会元，榜名士𬭎。相隔四十馀年，日衡先生死久矣，孙某记乃祖之言，相与叹造化弄人，亦觉无谓。
# 雷击土地

康熙间，石埭令汪以炘素与其友林某交好。后林死，为石埭土地神，每夜间，阴阳虽隔，而两人来往如平生欢。土地私谓汪曰：「君家有难，我不敢不告，第告君后，恐我难逃天谴。」汪再三问，曰：「尊堂太夫人分当雷击。」汪大惊，号泣求救。土地曰：「此是前生恶劫，我官卑职小，如何能救？」汪泣请不已，神曰：「只有一法可救，汝速尽孝养之道，凡太夫人平日一饮一馔、一帐一衣，务使十倍其数，浪费而暴餮之，庶几禄尽则亡，可以善终，雷虽来无益也。」汪如其言，其母果不数年而卒。

又三年，天雨，雷果至，绕棺照耀，满房硫磺气，卒不下，破屋而出，飞击土地庙。塑像成泥。
# 张光熊

直隶张光熊，幼而聪俊，年十八，居西楼读书。家豪富，多婢妾，而父母范之甚严。七月七日，感牛郎织女事，望星而坐，妄想此夕可有家婢来窥读书者否？心乍动，见帘外一美女侧身立，唤之不应。少顷，冉冉至前。视之，非家中婢也。问：「何姓？」曰：「姓王。」问：「居何处？」曰：「君之西邻。晨夕见郎出入，爱郎姿貌，故来相就。」张喜，即与同榻。此后每夕必至。

有家僮伴宿，女谓张曰：「小奴不宜在此，可麾令远宿，听唤再至。」张遣奴，奴不肯，曰：「每夜闻郎君枕席间妮妮软语，疑有别故。老主人命奴调护郎君，不敢远离。」张无奈何，以其言告女。女曰：「无庸，将自困。」是夕，奴未睡熟，被一物攫去，绳缚之，挂西园树上，奴哀号求郎主救命。女笑曰：「伊果知罪，远避即赦之。如敢漏泄，被老主人知者，将倍令受苦。」奴唯唯。即时绳解，奴已在地矣。

居年馀，张渐羸瘦，其父问奴，奴称郎处无他故，而意色惭沮。父愈疑，自至张斋前伺察。闻帐中有妇女声，蹋窗直入，揭帐无人，惟枕角有金簪一枝、山查花一朵。父念此地从无山查花，此必妖魅所致，怒将笞张。张不得已，以实告。父为迎名僧法官设坛禁咒。女夜间来哭谓张曰：「天机已泄，请从此辞。」张亦哀恸，临别问曰：「尚有相会期乎？」曰：「二十年后华州相见。」从此遂绝。

张随娶陈氏，登进士第，授吴江知县。推升华州知州，而陈氏卒。其父在家为续娶王某之女，送至华州官署。成婚却扇之夕，新人容貌，宛如书斋伴宿之人，问年纪，刚二十岁。或曰：「此狐仙感情欲而托生也。」语从前事，恰不记忆。
# 赵氏再婚成怨偶

雍正间，布政司郑禅宝妻赵氏有容德，与郑恩好甚隆，以瘵疾亡。临诀誓曰：「愿生生世世为夫妇。」卒之日，旗下刘某家生一女，生而能言，曰：「我郑家妻也。」刘父母大惊，以为怪，嗣后遂不复语。

八岁过亲戚家，路遇郑家奴骑马冲其车，怒曰：「汝郑四也，自幼卖身我家，何敢见我不下马？」郑奴愕然，因访至刘家，见女父母，具道生时之异。女归见郑四，因问：「汝主安否？」并询一切妯娌上下奴婢田宅事，历历如绘，有奴所不知而女悉知者。奴归，白之郑。郑亦至刘家，女谛视涕泣，絮语良久。时鄂西林相公以为两世婚姻，亦太平瑞事，劝郑续娶刘女。十四岁即行合卺之礼。时郑年六旬，白发飘萧，兼有继室。女嫁年馀，郁郁不乐，竟缢死。

袁子曰：情极而缘生，缘满而情又绝，异哉！
# 童其澜

绍兴童其澜，乾隆元年进士，官户部员外。一日，值宿衙门，与同官数人夜饮，忽仰天吒曰：「天使到矣！」披朝衣再拜俯伏。同官问：「何天使？」童笑曰：「人无二天，何问之有？天有敕书一卷，如中书阁诰封，云中金甲人捧头上而来，命我作东便门外花儿闸河神。将与诸公别矣。」言毕泣下，同官以为得狂易之疾，不甚介意。

次早，大司农海望到户部，童具冠带长揖辞官，具白所以。海曰：「君读书君子，办事明敏，如有病，不妨乞假，何必以神怪惑人？」童亦不辨，驾车归家，不饮不食，将家事料理。三日，端坐而逝。

东便门外居民闻连夜呼驺声，以为有贵官过，就视无有。花儿闸河神庙中道士叶某梦新河神到任，白皙微须，长不逾中人，果童公貌也。
# 镜山寺僧

钱塘王孝廉鼎实，余戊午同年。少聪颖，年十六举于乡。三试春官不第，有至戚官都下，留之邸中。偶感微疾，即屏去饮食，日啜凉水数杯，语其戚曰：「予前世镜山寺僧某也，修持数十年，几成大道。惟平生见少年登科者，辄心艳之；又华富之慕未能尽绝，以此尚须两世堕落，今其一世也。不数日当托生华富家，即顺治门外姚姓是也。君之留我不出都，想亦是定数耶！」其戚劝慰之，王曰：「去来有定，难以久留，惟父母生我之恩不能遽割。」乃索纸作别父书，大略云：「儿不幸客死数千里外，又年寿短促，遗少妻弱息，为堂上累。然儿非父母真子，有弟某乃父母之真子也。吾父曾忆某年在茶肆与镜山寺某僧饮茶事耶？儿即僧也。时与父谈甚洽，心念父忠诚谨厚，何造物者乃不与之后耶？一念之动，遂来为儿。儿妇亦是幼年时小有善缘。镜花水月，都是幻聚，何能久处？父幸勿以真儿视儿，速断爱牵，庶免儿之罪戾。」其戚问：「生姚家当以何日？」王曰：「予此生无罪过，此灭则彼生，不须轮回。」

越三日巳刻，索水盥漱毕，趺坐胡床，召其戚，欢笑如平时，问：「日午未？」曰：「正午。」曰：「是其时也。」拱手作别而逝。其戚访之姚家，果于是日生一子，家业骡马行，有数万金。
# 江秀才寄话

婺源江秀才号慎修，名永，能制奇器。取猪尿脬置黄豆，以气吹满，而缚其口，豆浮正中。益信「地如鸡子黄」之说。有愿为弟子者，便令先对此脬坐视七日，不厌不倦，方可教也。家中耕田，悉用木牛。行城外，骑一木驴，不食不鸣。人以为妖，笑曰：「此武侯成法，不过中用机关耳，非妖也。」置一竹筒，中用玻璃为盖，有钥开之。开则向筒说数千言，言毕即闭。传千里内，人开筒侧耳，其音宛在，如面谈也；过千里，则音渐渐散不全矣。

忽一日自投于水，乡人惊救之，半溺而起，大恨曰：「吾今而知数之难逃也。吾二子外游于楚，今日未时三刻，理应同溺洞庭。吾欲以老身代之。今诸公救我，必无人救二子矣。」不半月，凶问果至。此其弟子戴震为余言。
