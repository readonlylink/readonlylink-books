---
title: 卷十七
---

# 白骨精

处州地多山，丽水县在仙都峰之南，土人耕种，多有开垦到半山者。山中多怪，人皆早作早休，不敢夜出。时值深秋，有田主李某到乡刈稻，独住庄房。土人恐其胆怯，不敢以实告，但戒昏夜勿出。一夕，月色甚佳，主人闲步前山，忽见一白物躄踊而来，棱嶒有声，状甚怪。因急回寓，其物已追踪而至。幸庄房门有半截栅栏可推而进，怪不能越。主人进栅胆壮，月色甚明，从栅缝中细看，乃是一髑髅咬撞栅门，腥臭不可当。

少顷鸡鸣，见其物倒地，只白骨一堆。天明，亦不复见。问之土人，曰：「幸足下遇白骨精，故得无恙。若遇白发老妇，假开店面，必请足下吃烟。凡吃其烟者，从无生理。月白风清之夜，常出作祟，惟用苕帚可以击倒之。亦终不知何怪。」
# 鼋壳亭

乾隆二十年，川东道白公，以千金买一妾，挂帆回任，宠爱异常。舟过镇江，月夜泊舟，妾推窗取水，为巨鼋所吞。主人悲恨，誓必得鼋而后已，传谕各渔船协力搜拿，有能得巨鼋者赏百金。船户争以猪肚羊肝套五须钩为饵，上系空酒坛，浮于水面，昼夜不寐。

两日后，果钓得大鼋，数十人拽之不能起，乃以船缆系巨石磨盘，用四水牛拖之，跃然上岸，头如车轮。群以利斧斫之，滚地成坑，喳喳有声，良久乃死。破其腹，妾腕间金镯尚在。于是碎其身，焚以火，臭闻数里。一壳大数丈，坚过于铁，苦无所用，乃构一亭，以鼋壳作顶，亮如明瓦窗。至今在镇江朝阳门外大路旁。
# 怪怕讲理

苏州富翁黄老人者，年过八十，独处一楼。忽见女子倚门而望，老人壮年曾有爱女卒于此楼，疑是女魂，置之不问。次晚又见，则多一男子矣。至第三日，一男一女，跨身梁间，两目下注。老人故作不见，俯首看书。其男子乃下，直立老人旁。老人笑问曰：「足下是鬼耶，此来甚差！我年已八十馀，死乃旦夕事，不久与君为同类，何必先蒙过访？若是仙耶，何不请坐一谈？」怪不答，但长啸，四面楼窗齐开，阴风袭人。老人唤家人上楼，怪亦不见。

后数月，二媳一孙皆死，仅存一小婢。老人恐此女身后无依，乃赠与西席华君为妾，生三子。现在浙江临海县华公署中。此事华秋槎明府为余言。
# 娄真人错捉妖

松江御史张忠震，甲辰进士。书房卧炕中，每夜鼠斗，作闹不止。主人厌其烦，烧爆竹逐之，不去；打以火枪，亦若不知。张疑炕中有物，毁之，毫无所见。书室后为使女卧房，夜见方巾黑袍者来与求欢。女不允，旋即昏迷，不省人事。主人知之，以张真人玉印符放入被套覆其胸。是夕鬼不至，次日又来作闹，剥女下衣，污秽其符。

张公怒，延娄真人设坛作法。三日后，擒一物如狸，封入瓮中，合家皆以为可安。是夜，其怪大笑而来曰：「我兄弟们不知进退，竟被道士哄去，可恨！谅不敢来拿我。」淫纵愈甚。主人再谋之娄，娄曰：「我法只可行一次，第二次便不灵。」张无奈何，每晚将此女送入城隍庙中，怪乃去。一回家，则又至矣。

越半年，主人深夜与客奕棋，天大雪，偶推窗漱口，见窗外一物，大如驴，脸黑眼黄，蹲伏阶下。张吐水正浇其背，急跳出窗外逐之，怪忽不见。次早，女告主人曰：「昨夜怪来，自言被主人看见，天机已露，请从今日去矣。」自此怪果绝。
# 陈姓妇啖石子

天台县西乡赛会迎神，神袍微皱，有妇人姓陈者为扶熨之。晚归，见金甲神自称将军拥众至，仪卫甚盛，云：「汝替我整衣，有情于我，今娶汝为妻。」带点心与啖，皆河子石也。妇人啖时，甚觉软美。小者从大便出，大者仍从口内吐出，吐出则坚硬如常石子矣。父兄俟其来时，使有勇者与格斗。良久，妇人曰：「伤其锤柄矣。」次日至野庙中，有五通神所执金锤有伤，乃毁其庙，神亦寂然。
# 天台县缸

天台县署中，到任官空三堂而不居，让与一缸居之，相传为前朝故物。缸有神灵，能知人祸福。凡县尹到任，必行三跪九叩礼祭之，否则作祟。官当升迁，则缸先凭空而起，若有系之者；当降革，则缸先下降，渐入土中。平时缸离地寸许，从不著土。余心疑焉。

壬寅春，游天台山，地主锺公醴泉邀饮署内，酒后言曰：「署中二古物，盍往一观？」书室西有老桂参天，旁悬一匾，乃明天启四年邑宰陈命众题额。转过三堂，则缸神所居，其大如鼓，一黄沙粗缸耳，中有小穴。吏云：「此神口也，牲血涔涔，皆历年来所享鸡豕。」余以扇击之，声铿然；以竹片试其底，毫不能入，并非离地者。锺公骇然，余笑曰：「我击之，我试之，缸当祸我，不祸君也。」已而寂然。此缸载《天台县志》中。
# 木姑娘坟

京师宝和班，演剧甚有名。一日者，有人骑马来相订云：「海岱门外木府要唱戏，登时须去。」是日班中无事，遂随行。至城外，天色已晚。过数里荒野之处，果见前面大房屋，宾客甚多，灯火荧荧然微带绿色，内有婢传呼云：「姑娘吩咐，只要唱生旦戏，不许大花面上堂，用大锣大鼓，扰乱取厌。」管班者如其言。自二更唱起，至漏尽不许休息，又无酒饭犒劳。帘内妇女，堂上宾客，语嘶嘶不可辨，于是班中人人惊疑。大花面顾姓者不耐烦，竟自涂脸扮《关公借荆州》一出，单刀直上，锣鼓大作。顷刻，堂上灯烛灭尽，宾客全无。取火照之，是一荒冢，乃急卷箱而归。

明早询土人，曰：「某府木姑娘坟也。」
# 雷诛王三

常州王三，积恶讼棍也。太守董怡曾到任，首名访拿，王三躲避。其弟名仔者，武进生员，正在娶亲，新人入门，而差役拘王三不得，遂拘其弟往，管押班房。王三知家属已去，则官事稍松，乃夜入弟室，冒充新郎，与弟妇成亲。

次日，差役带其弟上堂。太守见是柔弱书生，湣其无辜，且知其正值新婚，作速遣还。宽限一月访拿王三。其弟入室慰劳其妻，妻方知此是新郎，昨所共寝者非也，羞忿缢死。其岳家要来吵闹，而赧于发扬，且明知非新郎之罪，乃曰：「我家所赔赠衣饰，须尽入棺中，我才罢休。」新郎舅姑哀痛不已，一一从命。王三闻之，又动欲念，伺其攒殡之处，往发掘之。开棺，妇色如生，乃剥其下衣，又与淫污。污毕，取其珠翠首饰藏裹满怀，将奔上路。忽空中霹雳一声，王三震死，其妇活矣。

次早，管坟人送信于其弟家，迎归完娶。太守闻之，命斫王三骨而扬其灰。
# 铁匣壁虎

云南昆明池旁农民掘地得铁匣，匣上符篆不可识，旁有楷书云「至正元年杨真人封」。农民不知何物，椎碎其匣，中有壁虎寸许，蠕蠕然似死非死。童子以水沃之，顷刻，寸许者渐伸渐长，鳞甲怒生，腾空而去。暴风烈雨，天地昏黑，见一角黑蛟与两黄龙空中攫斗，冰雹齐下，所损田禾民屋无算。
# 图公为神

乾隆己丑，两淮盐院图公思阿到任，清操卓然，每日用三百文。遇商人和平坦易，慈爱谆谆，人以为百馀年来无此好盐政也。年七十三殁。前三日，遍召幕客戚友曰：「吾将归去，君等助我摒挡鹾务，以便交代后人。」众咸疑之，以为谰语。公笑曰：「吾岂斯人者哉！」临期，自草遗本毕，沐浴冠带，趺坐而逝。

三七之期，群商往哭，其妾某夫人遣人问曰：「诸位老爷可知道天下有思州府否？」曰：「有，此州在广西省。未知夫人何故问之？」曰：「妾昨夜梦老爷托梦云：『我将往思州府作城隍，上帝所命。』」于是众商哗然，知图公果为神，又不知何缘宦此远方也。
# 随园琐记

余姨母王氏得疾将死，忽转身向里卧，笑吃吃不止。其女问之，曰：「我闻袁家甥将补廪，故喜。」时余犹附生也。姨卒之次年，竟以岁试第三补廪。

先君子亡时，侍者朱氏亦病，呼曰：「我去！我去！太爷在屋瓦上唤我。」时先君虽卒，而朱氏病危，家人虑其哀伤，并未告知，俄而亦死。方信古人升屋复魂之说，非无因也。

阍人朱明死矣，复苏，张目伸手索纸钱曰：「我有应酬之用。」为烧之，自始瞑。

甲戌秋，余病危，见白面小僮戴缨帽跪床下，持一单幅，上书「家政条条，人口寥寥」八字。余念此鬼戏我也，我亦戏之。是午饮胡椒汤，胸次稍宽，乃口号续云：「可怜小鬼，只怕胡椒。」僮一笑去矣。当热重时，觉床中有六七人纵横杂卧，或我不欲呻吟而彼教之，或我欲静卧而彼摇之。热减，则人渐少，热减尽，仍然一我而已。方信三魂六魄之说，亦属有之。

至于梦兆，有不可解者。余祖旦釜公好道术，梦至一山顶，有八人饮酒，如俗所画八仙状貌。余祖至，群仙不起。余祖戏曰：「八个仙人，十五只脚。」李跛大怒，持杖将击。群仙呼曰：「速谢罪！」拉余祖跪谢，而杖已至腰，曰：「与汝三年。」惊醒后，腰上凸起如鸡卵，群医罔效，溃裂三年，竟卒。余戏谓：「跛奴与我家不共戴天。」每见跛像，必痛詈之，亦复不能作祟。

姊夫王贡南祈梦于少保坟，梦一僧，状狞恶，持棍追击。贡南狂奔，见前面群僧数十，围坐草上。贡南求救，众僧拉贡南入草中，而四围膜手向外。追僧至，索贡南不得，喝曰：「无情种子，留他作甚？大众闪开，领吾一棍。」贡南惊醒，至今无验。

余幼时，梦束数百万笔为大桴，身坐其上浮于江，亦至今无验。又立春日，梦关帝绿袍长须立空中，以左手擒我，右手持雷，从脐击入，如烈火钻灼。痛醒，腹犹热也。或以为关帝戊午生，余亦戊午得科之故，终属强解。

壬子乡试，将赴科考，是日五更，梦遇门斗李念先于路，摇手曰：「勿去，勿去。相公科考不取，遗才不取，须大收方取耳。」是时科考，遗才最宽，余自问必不至此，后一如其言。因念补廪录科，事甚小而机先动，及后登进士，入词林，改县令，杳无预兆，何也？
# 广西鬼师

广西信奉鬼师，有陈、赖二姓，能捉生替死，病家多延之。至则先取杯水覆以纸，倒悬病者床上，翌日来视，其水周时不滴者，云可救。或取雄鸡一只，贯白刃七八寸入鸡喉，提向病人身，运气诵咒。咒毕，鸡口不滴血者，亦云可救。拔刃掷地，鸡飞如故。若滴下点水及鸡血者，辞去勿救。其可救者，设一坛，挂神鬼像数十幅，鬼师作妇人妆，步罡持咒，锣鼓齐作。至夜，染油纸作灯，至野外呼魂，其声幽渺。邻人有熟睡者，魂即应声来。鬼师递火与之，接去后，鬼师向病家称贺，则病者愈，而来接火之人死矣。解之之术，但夜闻锣鼓声，以两脚踏土上，便无所妨。陈、赖二家以此致富，其堂宇层层阴黑，供鬼神像甚多。

余婶母患病，呼赖鬼师视之。赖持剑捕鬼，房中有物，如大蝙蝠，投入床下。赖用掌心雷击之，火倒出烧赖须。赖大怒，令煎一锅桐油，书符烧之。以手搅锅中油，闻床下鬼啾啾求饶，久之而绝，婶病果愈。

一日者，陈鬼师为某家呼魂，见蓝衣女冉冉来。逼视之，即其所生女来接火。陈大惊，掷火于地，以掌击其背。急归视女，女方睡惊觉，云：「梦中闻爷呼，故来。」所衣蓝布衫上，手掌油迹宛然。

桂林魏太守女病危，夫人延陈鬼师视之，陈索百金为谢。太守素方严，拘而杖之，将置之狱。鬼师笑曰：「杖我毋后悔。」方杖鬼师，女忽于床上呼曰：「陈鬼师命二鬼杖我臀，拉我入狱！」夫人大恐，力劝放之，许以重谢，陈曰：「业为祟鬼所惊，吾力不能。」女竟死。
# 马家坟

伊都拉，年二十一，入直羽林。假日，猎芦沟桥之西，见群雀飞入林际，因驰马纵鹰攫之。雀惊散，少年将往收鹰，见深林内有人臂鹰而立，以右手刷其羽毛。谛视之，自手至足，皆枯骨也。骇而奔告诸仆从，弹以鸟枪，枯骨人不见。

伊收鹰。行里许，望见高楼大厦，以为贵人庄院，各下马。见老妇人冉冉来，戴大髻，衣杏黄袍，锦靴素袜，婢数人，向伊呼曰：「汝非某家郎乎？余为汝中表姑。既至此，何不过我？」伊趋前问起居曰：「某以当差内府，不识大人居址，请往候安。」老妇先行，招诸仆从曰：「汝辈俱来少息。」入等，堂宇深邃，老妇趺坐榻上，与语近事，甚悉。呼其女出见，曰：「汝妹也，年十八矣。」伊见其貌美，心为之动。老妇曰：「郎君远猎，得毋渴乎？」食以瓜，大倍于常，并赐诸从者，皆叩头谢出。侍者引至左房，与女子坐语良久。

俄而，一华服丈夫冠珊瑚顶孔雀翎昂然自外入，少年起，执手问讯。坐定，丈夫曰：「顷于树林内得鹰绝佳，甚爱之，忽有何人放火枪，几为所中，鹰逸去，可惜！」伊闻之，始悟为鬼，默不敢语。因诡请如厕，出门上马而驰，仆从六七人，各色若死灰。行数十步，回望之，松楸宿草而已。询之土人，曰：「此马家坟也。昔有马将军者，以阵亡，暨其夫人并一女同葬于此。」
# 天厨星

曹能始先生饮馔极精，厨人董桃媚尤善烹调。曹宴客，非董侍则满座为之不欢。曹同年某督学蜀中，乏作馔者，乞董偕行。曹许之，遣董。董不往，曹怒逐之。董跪而言曰：「桃媚，天厨星也，因公本仙官，故来奉侍。督学凡人，岂能享天厨之福乎？尔来公禄将尽，某亦行矣。」言毕，升空向西去，良久影逝。不逾年，曹竟不禄。
# 梦中联句

曹少时过太平书坊，得《椒山集》归。夜阅之，倦，掩卷卧。闻叩门声，启视，则同学迟友山也。携手登台，仰见明月，友山赋诗云：「冉冉乘风一望迷。」曹云：「中天烟雨夕阳低。来时衣服多成雪。」迟云：「去后皮毛尽属泥。但见白云侵冷月。」曹云：「何曾黄鸟隔花啼。」迟云：「行行不是人间象。」曹云：「手挽蛟龙作杖藜。」吟罢，友山别去。学士归语其妻，妻不答；转呼仆，仆亦不应。复坐北窗，取《椒山集》掀数页，回顾己身，卧竹床上，大惊，始知梦也。惊醒，起视《椒山集》，宛然掀数页，而次日友山讣至。
# 碧眼见鬼

河南巡抚胡公宝瑔，眼碧色，自幼能见鬼物。九岁，犹不言，尚记前生事。能言后，不复记矣。自言人间街衢堂屋，在在有鬼，惟朝廷午门内无人，菜市口刑人处，鬼尤丛集。遇人气盛，避之而行；衰弱，则摩肩而过。或有所揶揄者，其人必病。午前犹不甚出，午后道路纷纷。然其举止，率皆卑琐龌龊，无昂伟正大者。

公一生不肯入庙，神佛见之，往往起立。尝述所经历者：尊莫尊于东岳大帝，卤簿繁盛；奇莫奇于金将军，遍体金色，毛孔闪闪，生万道金光；丑莫丑于狭面神，身长三尺，面长四尺，阔止五六寸，令人对之欲呕。他如如来、仙子、关公、蒋侯，皆未之见也。

幼时过土地祠，旁塑牛头鬼，公践其角。鬼随归家，以角抵公卧床，震撼不已。随患疟，牛压其胸，太夫人祭之方去。人问：「胡公官贵，何神佛见之尚起立，而牛头贱鬼乃敢揶揄之耶？」余答之曰：「惟是神是佛，正直聪明，故知其为贵人、正人而敬之。牛则无知也，何敬之有？」

公抚河南时，朔日行香，未至庙，忽低头持扇遮面。司道迎接打恭，岸然不答。公素谦，一旦改常，司道大疑。越一日，乘间问曰：「公某日行香如有意拒绝我等者，得毋有所开罪乎？」公曰：「非也。前日见庙前有天蓬神两位被河神锁系，求我说情。我若允许，则彼原有罪；如不允，则天蓬神缠扰不清，故佯为不见而过之耳。」
# 龙母

常熟李氏妇，孕十四月，产一肉团，盘曲九折，莹若水晶。惧，弃之河，化为小龙，擘空而去。逾年，李妇卒，方殓，雷雨晦冥，龙来哀号，声若牛吼。里人奇之，为立庙虞山，号「龙母庙」。乾隆壬午夏，大旱，牲玉既罄，卒无灵，桂林中丞以为大戚，其门下士薛一瓢曰：「何不登堂拜母乎？」中丞遣官以牲牢祷龙母庙，翌日雨降。
# 清凉老人

五台山僧，号清凉老人，以禅理受知鄂相国。雍正四年，老人卒。西藏产一儿，八岁不言。一日剃发，呼曰：「我清凉老人也，速为我通知鄂相国。」乃召小儿入。所应对，皆老人前世事，无舛。指侍者仆御，能呼其名，相识如旧。鄂公故欲试之，赐以老人念珠，小儿手握珠叩头曰：「不敢，此僧奴前世所献相国物也。」鄂公异之，命往五台山坐方丈。

将至河间，书一纸与河间人袁某，道别绪甚款。袁，故老人所善，大惊，即骑老人所赠黑马来迎。小儿中道望见，下车直前抱袁腰曰：「别八年矣，犹相识否？」又摩马鬛笑曰：「汝亦无恙乎！」马为悲嘶不止。是时，道旁观者万人，皆呼生佛，罗拜。

小儿渐长大，纤妍如美女。过琉璃厂，见画店鬻男女交媾状者，大喜，谛玩不已。归过柏乡，召妓与狎。到五台山，遍召山下淫妪与少年貌美阴巨者终目淫媟，亲临观之，犹以为不足；更取香火钱往苏州聘伶人歌舞，被人劾奏。疏章未上，老人已知，叹曰：「无曲躬树而生色界天，误矣！」即端坐趺跏而逝，年二十四。

吾友李竹溪与其前世有旧，往访之。见老人方作女子妆，红肚袜，裸下体，使一男子淫己，而己又淫一女，其旁鱼贯连环而淫者无数。李大怒，骂曰：「活佛当如是乎！」老人夷然应声作偈曰：「男欢女爱，无遮无碍。一点生机，成此世界。俗士无知，大惊小怪。」
# 徐崖客

湖州徐崖客者，孽子也，其父惑继母言，欲置之死。崖客逃，云游四方，凡名山大川，深岩绝涧，必攀援而上，以为本当死之人，无所畏。

登雁荡山，不得上，晚无投宿处，旁一僧目之曰：「子好游乎？」崖客曰：「然。」僧曰：「吾少时亦有此癖，遇异人授一皮囊，夜寝其中，风雨虎豹蛇虺俱不能害。又与缠足布一匹，长五丈，或山过高，投以布，便攀援而上。即或倾跌，但手不释布，紧握之，坠亦无伤。以此游遍海内。今老矣，倦鸟知还，请以二物赠公。」徐拜谢别去。嗣后，登高临深，颇得如意。

入滇南，出青蛉河外千馀里，迷道，砂砾渺茫，投囊野宿。月下闻有人溲于皮囊上者，声如潮涌。偷目之，则大毛人，方目钩鼻，两牙出颐外数尺，长倍数人。又闻沙上兽蹄杂遝，如万群獐兔被逐狂奔者。俄而，大风自西南起，腥不可耐，乃蟒蛇从空中过，驱群兽而行，长数十丈，头若车轮。徐惕息噤声而伏，天明出囊，见蛇过处两旁草木皆焦，己独无恙。饥无乞食处，望前村有若烟起者，奔往，见二毛人并坐，旁置镬，爇芋甚香。徐疑即月下遗溲者，跪而再拜，毛人不知；哀乞救饥，亦不知；然色态甚和，睨徐而笑。徐乃以手指口，又指其腹，毛人笑愈甚，哑哑有声，响震林谷，若解意者，赐以二芋，徐得果腹。留半芋，归视诸人，乃白石也。

徐游遍四海，仍归湖州。尝告人曰：「天地之性人为贵。凡荒莽幽绝之所，人不到者，鬼神怪物亦不到。有鬼神怪物处，便有人矣。」
# 虎衔文昌头

陕西兴安州民某六月娶妻，天大暑，路远，新妇以红巾裹首，不胜闷热，暴死车中。其父母悲甚，买棺殓之。不便仍舁至家，乃厝之城外古庙后。棺不甚坚厚，会大雨，凉气浸入棺中，女复活，哼咛有声。庙中僧师徒二人闻而视之，启其棺，嫣然美妇也。扶起，以汤药灌苏，抱女入寺。其徒思独占此女，嘱师买酒，饮半醉，持斧斫杀之，即以女棺盛其师尸置庙后，而负女逃居别村文昌祠，蓄发为火居道士。

逾年，夜，忽有虎跳入祠中，将所塑文昌帝君头衔去，而遗下乳虎三只。村邻喧传，争来看虎，女之父母亦至。突见其女，以为鬼也，抱哭良久。女不能隐，具陈始末，且告以占妻杀僧事。其父母控官，讯鞫得实，掘验僧尸，置其徒于法，女交父母领归。此事严侍读冬友从陕西归，亲为予言。
# 采战之报

京师人杨某，习采战之术，能以铅条入阴窍而呼吸进退之，号曰「运剑」。一鼓气，则铅条触壁，铿然有声；或吸烧酒至半斤。妓妾受其毒淫者众矣。

忽自悔非长生之道，乃广求丹灶良师。相传阜城门外白云观，元时为邱真人所建，每年正月十九日，必有真仙下降，烧香者毕集。杨往伺焉，见一美尼偕众烧香，衣褶能逆风而行，风吹不动，意必仙也，向前跪求。尼曰：「汝非杨某学道者乎？」曰：「然。」曰：「我道须择人而传，不能传汝俗子。」杨愈惊，再拜不已。尼引至无人之所，与丹粒二丸，曰：「二月望日，候我于某所。此二丹与汝，可先吞一丸，临期再吞一丸，便可传道。」杨如其言，归吞一粒，觉毛孔中作热，不复知寒，而淫欲之念，百倍平时，愈益求偶。坊妓避之，无敢与交者。

至期，吞丹而往，尼果先在一静室，弛其下衣曰：「盗道无私，有翅不飞。汝亦知古人语乎？求传道者，先与我交。」杨大喜，且自恃采取之术，耸身而上。须臾，精溃不止，委顿于地。尼喝曰：「传道传道，恶报恶报。」大笑而去。五更苏醒，乃身卧破屋内，闻门外有买浆者，匍匐告以故。舁至家中，三日死矣。
# 木皂隶

京师宝泉局有土地祠，旁塑木皂隶四人，炉头铜匠，咸往祀焉。每夜，众匠宿局中，年少者梦中辄被人鸡奸，如魇寐然，心恶之而手足若有所缚，不能动，亦不能叫呼。旦起，摸谷道中，皆有青泥。如是月馀，群相揶揄，终不知何怪。后祀土地，见一隶貌如夜间来淫人者，乃诉之官，取铁钉钉其足，嗣后怪绝。
# 王清本

湖北巡抚陈公葬其父文肃公于祖茔，卜有日矣，其弟绳祖梦有持贴来拜者，上书「王清本」三字。入门，则十三人也，坐无一语。俄而，十二人辞去，独留一人告公曰：「此十二人皆河神也。」公惊醒。次日，到坟伐其树之碍路者，树文有「王清本」三字，数之，十二枝也，大骇，遂命停斧。其木今尚存于家。此事严侍读为余言，并云：「偶阅《五色线》说部，果载河神名王清本。」
# 女化男

耒阳薛姓女名雪妹，许字黄姓子，嫁有日矣。忽病危，昏聩中有白须老人拊其身，至下体，女羞涩支拒，白须翁迫以物纳之而去。女大啼，父母惊视之，已转为男身矣，病亦霍然。邹令张锡组署耒阳篆，陶悔轩方伯以会审来，唤验之，果然，面貌声音，犹作女态，但肾囊微隙，宛然阴沟也。薛本二子，得此为三，改雪妹名为雪徕。
# 井泉童子

苏州缪孝廉涣，余年家子也。其儿喜官，年十二，性顽劣，与群儿戏溲于井中。是夜得疾，呼为井泉童子所控，府城隍批责二十板。旦起视之，两臀青矣，疾小痊。越三日，复剧，又呼曰：「井泉童子嫌城隍神徇同乡情而罪大罚小，故又控于司路神，神云：『此儿污人食井，罪与蛊毒同科，应取其命。』」是夕遂卒。问：「城隍何人？」曰：「周公范莲，庚戌翰林，苏州人，为河南某郡太守，正直慈祥。每杖人，不忍看，必以扇掩其面。」
# 射天箭

苏州陶夔典之弟某，年十六，好仰空发矢，号曰「天箭」。忽一日射毕投弓大叫曰：「我太湖水神，朝天过此，被汝射伤我臀，罪当万死！」举家跪求，卒不能救，病一日而死。夔典为余曰：「弟诚顽劣，然以鬼神之灵而不能避儿童之箭，亦不可解。」
# 神秤

张玉奇，武进县户房书吏也。解钱粮至苏州，过横林地方，白日仆地。越一日苏，自言被金甲人擒去，至大院落呼曰：「大师父，恶人来矣。」上坐青面獠牙者，云：「既是恶人，著即拘禁。」金甲人跪请曰：「玉奇有朝廷公事在身，未便羁留，且放还阳，候其事毕，再行审讯未迟。」青面者许之，张遂活。

解粮至苏，掣批归，仍过横林，宿旅店中，梦金甲人又来，将玉奇引见大师父，即青面者。大师父判曰：「取玉奇生平功过簿来，称其轻重，再行治罪。」左右取一秤至，金星照耀，其权以紫金石为之。凡善事用红标签，恶事用黑标签，分投秤盘中。顷刻间，红轻黑重矣，张战栗不已。俄而，有人取红签文书一卷投之，则秤盘中诸黑尽为所压，红签重不可量。青面者曰：「有此大功德，可放还阳，增寿一纪。」

玉奇惊醒，以此语人。人问：「可认得是何文书？」曰：「我所承办，岂有不认！此常州刘藩司名某者抄家案也。」刘被抄时，所籍田产，佃户陈欠甚多，县令某欲按数比追。玉奇阳承奉其言，而夜中故意不戒于火，尽焚之，以此被杖，其事遂已。想压秤者，是此事也。玉奇至今尚存。
# 庄明府

庄明府炘，未官时，馆广西横州刺史署中。昼卧书室，梦青衣人持帖云：「城隍神奉请。」庄随行至一衙署，城隍神降阶迎，叙寒温华，道：「为某案事，君作中证，故屈来质对，无干碍也。」庄唯唯，即告以当年作中原委。城隍笑颔之，呼童置酒，神南向，庄西向，曰：「敝署有幕友四人，可许作陪否？」庄首肯，左右即请四先生来，皆非素相识者，彼此相揖，不交一言。四先生依城隍而坐，离庄甚远，阶下红灯四盏，光荧荧然。

宴毕，庄知为阴府，因问：「终身之事，可预知否？」城隍神亦无难色，命左右取四簿至，上贴红签，有「横死、夭、死、老寿」四柱名目。庄本身注在老寿簿上，有妻某、子某、妾某云云。庄其时尚无子无妾也。庄辞别，城隍神命青衣者依原路送还。

出衙，见街上搭台演戏，观者加堵，庄问：「何班？」青衣者曰：「郭三班也。」中有白须老人冯某，是庄旧邻，死久矣，一见，便来握手，且托云：「我葬某地，棺为地风所吹，现在倾仄。君归告我儿孙，改善为安。」

庄自粤归，如其言，告知冯家。启坟视之，棺果斜朽。十馀年来，庄之遭际，历历如梦。惟所云为某中证事，不肯向人言。
# 净香童子

桂林相国陈文恭公幼时扶乩，仙判牒云：「人原多道气，吏本是仙才。」后文恭历任封疆，位至宰相，似乩仙语未满其量。

公卒后数年，苏州薛生白之子妇病，医治不效，乃扶乩求方，乩判云：「薛中立，可怜有承气汤而不知用，尚得为名医之子乎？」服之果愈。问：「乩仙何人？」曰：「我叶天士也。」盖天士与生白在生时各以医争名，而中立者，生白之子，故谑之。从此，苏人求方者毕集。乩所判药，应手而痊。

一夕告别，大书云：「我为大公祖净香童子所召，不得不往。」众骇然问：「净香童子何以有公祖之称？」曰：「陈文恭公已复净香童子之位矣。」陈，故苏州巡抚也。
# 棺尸求祭

常州御史吴龙见，文端公之曾孙也。其弟某，馆于李氏，厅宇甚宽，旁有古棺，穗帷尘满，吴亦习见，不以为怪。一夕月明时，棺中橐然有声，则前和开矣，中伸一首出，纱帽白髯，手指其腹，自称饥渴求祭。吴许之，白髯者向棺中取淡黄色袍服相畀，曰：「此明朝万历皇帝所赐也，今以为谢。」吴不敢受。夜渐阑，棺合缝如故。吴次日告主人，为建斋醮。据云：此棺乃李氏高祖，名杰，前明侍郎。以子孙甚多，惑于风水，故未葬耳。
# 沈椒园为东岳部司

嘉兴盛百二，丙子孝廉，受业于沈椒园先生。沈殁数年，盛梦游一处，见椒园乘八轿，仪从甚盛。盛趋前拱揖，沈摇手止之，随入一衙门。盛往投帖求见，阍者传谕：「此东岳府也，主人在此作部曹，未便进见。」

盛知公为神，乃踉跄出。见柳阴下有人彷徨独立，谛视之，椒园表弟查某也，问：「何以在此？」曰：「椒园表兄招我入幕，我故来，及到此，又不相见，未知何故？我有大女明姑，冬月将出嫁，我要过此期才能来，而此意无由自达，奈何？」盛曰：「若如此，我当再叩先生之门，如得见，则并达尊意何如？」查曰：「幸甚。」盛仍诣辕门，向阍者述所以又来求见之故，阍为传入。顷之，阍者出曰：「主人公事忙，万不能见。可代致意查相公，速来速来，不能待至冬月。即查大姑娘，亦随后要来，不待婚嫁也。」盛以此语复查，相与歔欷而醒。

是时春二月也，急往视查，彼此述梦皆合，查怃然不乐。其时查甚健，无恙。至八月间，查以疟亡；九月间，查女亦以疟亡。椒园，余社友，同举鸿词科。
