---
title: 卷十八
---

# 陕西茶客

陕西茶客某，贩茶江南，归宿阌乡旅店。其东厢先有居者，山东二布客也。彼此晚膳毕，闭门睡矣。客梦有怪物，披发，赤短须凹面，撞门入，手持铁索，取东厢二布客锁之。随锁茶客，三人共索如鱼贯然，缚门外柳树上，怪又撞入他店去。二布客铁链甚紧，不能动；茶客链稍松，苦挣得脱。惊醒，以为梦也。告店主，亦不甚怖。次日五更，店主大喊，东厢二客死矣。半里外饭店中，亦死一骡夫。

# 山娘娘

临平孙姓者新妇为魅所凭，自称「山娘娘」，喜敷粉著艳衣，白日抱其夫作交媾秽语。其夫患之，请吴山施道士作法。方设坛，其妻笑曰：「施道士薄薄有名，敢来治我？我将使之作王道士斩妖矣！」王道士斩妖者，俗演戏笑道士之无法者也。即以手按其妇腹下，秽血喷之，法果不灵。

道士曰：「我有辟秽符在枕中。」命其徒取而张之，再坐坛作法。妻有惧色，亦坐几上，挥帚作法，彼此斗良久。其夫见三目神擒一白猴，大五尺许，投阶前，猴俯伏。道士取而掷之，屡掷屡小，缩如初生小猫。乃取入瓦坛中，封以符印，旋有黑气从坛中出。次日投江中，妇病遂愈。

# 瓜洲公子

杭州大方伯地方，有胡姓姑嫂二人，同居一楼。清明日，嫂见瓦上有搭柳为桥者，疑是儿戏，用竿挑去之。晚间，有羽衣男子突至卧床前，曰：「我瓜洲公子也，与汝姑嫂有缘，故折柳做鹊桥，从瓦上度来，以应清明佳节，汝何得拆去？」言毕，住房中，凭二女为祟。其家请道士念《玉皇经》解禳之。道士方至，怪以溺器掷之，经卷淋漓。道士逃去。胡翁遣老媪五人守夜调护，则五媪发皆成辫，丝丝相接，非拖曳不能行。如是者月馀。

其女久有婿家，遂择日嫁之，怪曰：「某家无缘，我不能往，在此徒挟一美，亦觉萧索，请从此辞。」因谓胡翁曰：「我在此闹汝久，甚愧无以为报。我有妹甚美，愿赠汝为妾，未知汝肯纳否？」胡请见，怪许之，命中堂垂帘观之，果望见绝色女子。胡不觉心动，急请婚期。怪曰：「我愿以汝为妹夫，而妹嫌汝老丑，心颇不肯。汝能将颐下须尽去之，则姻事成矣。」胡年五十馀，肥而多髯，惑其言，一旦尽剃之，怪在空中大笑而去，妹竟不来。

# 王白斋尚书为潮鸣寺僧

余同年王白斋，少年美秀。初入学时，年才十七。偶游潮鸣寺，见影堂老僧像，不觉毛发淅沥，还家遂病。嗣后过寺不敢入。及探花及第时，梦老僧以线香五十四枝与之，曰：「我有三弟子：一梦麟，一钱维城，一汝也。汝将来司刑名时，当超度某案，再来归依原位。」白斋秘而不言。后果为大司寇，寿五十四而终，卒不知所超度者何案也。

# 白天德

湖州东门外有周姓者，其妻踏青入城，染邪归。其家请道士孙敬书诵《天蓬咒》，用拷鬼棒击之，妖附其妻供云：「我白天德也。为祟者，我弟维德，与我无干。」孙书符唤维德至，问：「汝与周家妇何仇？」曰：「无仇。我路遇，爱其美，故与结缘。方爱之，岂肯害之！」问：「汝向住何处？」曰：「附东门玄帝庙侧，偷享香火已数百年。」孙曰：「东门庙是玄帝太子之宫。当时创立，原为镇压合郡火灾，故立庙离宫东首。汝何得妄云玄帝庙耶？」妖云：「治火灾当治其母，不当治其子，犹之伐木者当克其本，不克其枝。汝作道士而五行生克之理茫然不知，尚要行法来驱我耶？」拍其肩大笑去。周氏妻亦竟无恙。

# 髑髅乞恩

杭州陈以夔，善五鬼搬运法，替人圆光，颇有神效。其友孙姓者宿其家，夜半，床下走出一白发翁，跪而言曰：「乞致意陈先生，还我髑髅，使我全尸。」 孙大骇，急起，以灯照床下，则骷髅一具存焉，方知陈驱役鬼物，皆向败棺中取其天灵盖来施符用咒故也。孙初劝之，陈犹隐讳；取床下骨示之，陈乃无言，即送还原处。未几，陈为群鬼所击，遍身青肿死。

# 锡锞一锭阴间准三分用

杭州龚薇垣生员，原任甘泉令龚明水之从子也。病中梦游阴府，街巷店铺，与阳间无异，惟黄沙迷漫，不见日月。见店铺中有司柜者，故所识也，趋往问路。司柜者笑曰：「此间无路。汝至此，尚欲何往？」再问不答。薇垣不得已，彷徨道中。

有乘四轿嗬殿而来者，近视之，己之岳翁某也，趋而问焉。翁惨然曰：「此非人间，汝何至此？」薇垣方知其身已死，因自述病中原委，并问其父母寿算。岳翁曰：「此事非我所司，汝叔父明水先生现在王府教书，汝可往问。但王府尊严，侍卫甚众，非重用门包不能通报。」薇垣问：「门包何物？」曰：「亦不过阳世通用之锡锞耳。凡阳世烧锡锞一锭，阴间准作三分用。或有破损湿烂者，仅准一二分用。」薇垣闻言，急走往王府，忘其身未带锡锞。

至一宫门，侍卫者如麻，见薇垣，果伸手索贿，而薇垣无以应也，但口称「家叔明水在此教书，烦为通报」。侍卫者怒，骂曰：「一老腐头巾在府，已甚可厌，怎禁得又添一小腐头巾来！」挥杖击之，一惊而醒，家人已环泣于旁。后数月，薇垣忽无故缢死。

# 鸡卵担粪

杭州清泰门外有观音堂徐姓者，其妻为五通神所据，每朔望，至其家饮啖，有事必预为通知。妻故穷苦，佐其夫粪田。神怜之，代为担粪。以两空壳鸡卵为桶，盛粪石许，细竹管挑之，较多于木桶盛者。而所灌田尤肥。

# 狐丹

常州武进县有吕姓者，妇为狐所凭。化作美男子，戴唐巾，为人言休咎，有验有不验。来问卜者，狐或外出，则命书一笺焚之，存其灰于坛中。狐来，口吐物，红色，如小镜然，大不过寸许，持向坛中照灰，便能朗诵所焚之语，丝毫无误。照毕，仍吞入腹中。或曰：此狐丹也。狐有批答，辄令妇口授之，虑其遗忘，则以手掐妇手指之中节，便能记忆。虽长篇韵语，俱能成诵，过此则依然不识字也。

有某秀才，为妇中表亲，欲与狐唱酬，嘱转致狐。狐曰：「有一对，秀才能属对，即与酬答可也：『红白桃花映纸窗，花无二色。』」妇以告，秀才不能对，惭而退。此狐至今犹存其家，钱竹初明府为予言。

# 处州溺妇奇狱

处州乡民陈瑞送妻还其母家，路过半塘桥，妇溲于厕，久而不返。陈往寻不得，望前村攒屋中红裙外露，急往视之，果其妻裙也。似被人曳入棺中，露半幅于外。心疑僵尸作祟，将斧出之以救其妻。访问棺主，有张某云：「此我家姑母棺也。姑母死时，年三十馀，其子又亡，无力营葬，久攒于此。」陈请开棺，初不许，陈哀求至再，始许之。劈开，则一白须男子，手持某妻之裙，而不见其妻之身。于是，陈以失生妻控官，张以失死姑控官，官不能断，至今悬为疑狱。

# 道家有全骨法

杭州龙井初开时，商人叶姓者司其事。有倪某者，为叶择开工日期。后十年，叶身故，倪忽暴病，有群鬼附其身，语音不一，曰：「还我骨！还我骨！」声啾啾然，楚、越、吴、鲁音皆杂有也，最后有自称陈朝傅将军者曰：「我助萧摩诃南征北讨，葬此千年，汝何得与叶某擅伤我骨？」家人环求曰：「此官府所命，主人力不能抗，将军何不相谅耶？」将军曰：「此虽公事不可违，然汝与叶某理宜将掘骨暴棺事告知官府。官府不从，便与汝无罪。今汝等并不告官，而擅将我等数十人骨混行抛掷，以致男装女头，老接少脚，至今丛残缺散，鬼如何安？」家人请用佛法解禳，将军曰：「佛无能为，惟道家有全骨法，汝往求之。」

于是，叶家人访有礼斗人施柳南、万近蓬等，往而拜求，遂设坛于龙井。作法七日，见西湖神灯赫然，散满水上，或叠高为塔，或横排为雁字，或团聚如大车轮，或散作流萤万点。须臾，斗母下降，霞佩璎珞，严妆不可逼视。牵二囚来，即叶某与倪姓也，皆跪阶前。鬼数十争来笞击，斗母喝曰：「此亦汝等劫数，毋庸仇怨。我命九幽使者尽提残骨，为汝等补还可也。」少顷，髑髅数十具皆有白气萦绕，旋滚成团，其缺处皆圆满矣。将军长丈馀，披金甲，率群鬼拜谢斗母。叶亦解锁，合掌膜拜而去，倪病遂愈。此事近蓬为余言。

# 批地藏王颊

两江总督于成龙未遇时，梦至一宫殿，上书「地藏王府」四字，殿上老僧跏趺闭目。于心念地藏王主人间生死事，家有老仆某，愿而勤，久病不起，因长揖告诉，求为延寿。再三言，僧默然不应。于怒，直前手批其颊。老僧开眼笑，屈一指示之。醒而告人，皆云：「地藏王一指，当是延寿一纪。」已而仆病愈，果又生人间十二年。

# 儒佛两不收

杭州杨生兆南，业儒，兼通禅学。殁后一年，托梦于其妻曰：「人死必有所归。我故儒士，司魂者送我于文昌所，帝君出题试我，我不能作，帝君不收；司魂者再送我佛菩萨处，佛出经问我，我不能解，佛又不收。彷徨阴间，无歇足之地。不得已，将以某月日投生张某家。自念我一生好佛，汝须往告张家，勿以荤乳我，免再堕落。」张故兆南友也。临期视之，其家果生一男，盘膝而生。哭三年不止，张氏啖以荤，哭遽止，而儿遂犯惊痫之疾。此乾隆四十三年事。

# 鸟门山事

绍兴东关有张姓者，妻病延医，行过鸟门山，遇白须叟相随而行。时天已晚，觉此叟足不贴地，映夕阳无影，心疑为鬼。问其踪迹，叟亦不讳，曰：「我非人，乃鬼也，然有求于君，非害君者。我有骸骨葬鸟门山之西，被凿石者终日钻斫，山石就倾，我坟中朽棺业已半露，不久将坠入河中。幸君哀我，为改葬之。君前去到新桥地方，有五个溺水鬼坐而待君，我为君先往驱除之。」出怀中朱家糕与张食曰：「明日请到朱家，以朱家包糕纸为证。」张与偕行至新桥，果有黑气五团踞桥坐。叟先往折树枝打之，声啾啾然，尽落于水。张到医家，叟再拜别去。

次日，张往朱家买糕，出其纸，果朱店中招贴也，告以原委，店主人悄然曰：「君所见叟，姓莫名全章，故余戚也。渠改葬之事，何不托我而托君？想与君有缘。君命中不应死于五水鬼，故神灵命此叟为君驱除耶？」引张往鸟门山，视其墓棺，离水仅尺许，乃别择地改葬焉。

# 杨二

杭州杨二，素以拳棒为事。夏夜，坐后园假山上乘凉，见石罅中出一小头，先露其发，再露其面。杨大骇，持棍击之，头不见。次日宿楼中，闻楼下有着屐声往来历落，疑为贼，然心念偷儿无著屐之事。有顷，屐声缘梯而上，则一白衣人带甬长帽，手持四方灯笼，嘻嘻然向杨而笑。杨击以铁尺，白衣人坠于楼下，作怒声曰：「好打好打！待我唤伙计来，好好收拾你！」

次日，杨召其徒告之，诸无赖噪曰：「彼有伙计，我等亦有伙计，请护持老兄登楼打鬼。」于是治肴痛饮，各持器械登楼，鬼竟不至。鸡鸣时，诸无赖各倦卧。平明起，寻杨二不见。觅之，已死于楼下竹榻上。

# 吴秉中

吴秉中，居葵巷，故予旧宅邻也，延汪名天先生训其子侄。月夜至馆中闲谈，见墙上有一老翁，长尺许，白发锐头，坐而效其所为。吴吃烟，叟亦吃烟；吴拱手，叟亦拱手。以为大奇，呼汪先生观之，先生所见无异。其侄锡九往观，无所见。是年秋，秉中与汪俱死，而锡九至今独存。

# 土窟异兽

闽商陈某，与诸客泛海，遇飓风，飘至一山脚下，见山崖平坦可步，相率樵采。初进，路甚仄，行一二里，即觉开旷。时天色将暮，闻海风萧飒，林鸟啁啾，不敢深入，乃归。

次日，风更甚，舟不行，舟中人悔昨未穷其境，约再往，拉陈与偕。迹前径行八九里，有一溪，水色澄绿，旁有土山，不甚高，穴中似有物喘息。众惧窜走，陈恃胆力，上在树隐身觇之。

食顷，其物出穴外，大倍水牛而形似象，顶生一角，晶莹犀利，盘踞石上长啸，声裂竹木。陈惊惧几坠，但见虎豹猿鹿各以其属至，俯伏其下，不止千计。其物择肥者践之，用舌舐其腹，吸其血，百兽皆股栗不敢动。食三四兽，复曳尾入穴。客乃下，寻旧径归，与众言所见，终未知山与兽何名也。

# 鸡脚人

闽商杨某，世以洋贩为业，言其祖于康熙中偕客出洋，遇旋风吹入海汊。其水四面高，惟中港独低，又在海水之下。杨舟盘涡而下，人船惧无恙。

至港底，见山川草木，田畴蔬谷，一如人世，惟无庐舍。岸侧有船依泊，内有数十人，亦中州来者，见杨等，欢如骨肉。因言此水惟闰年月有一日独高与海水平，舟始可归，然只一食顷耳，稍迟则又不得上矣。其人先被飓风吹至时，亦曾有人居此港，后遇闰水得归。彼迟不及，留此六年，皆屡遇闰而失其时，故未得去。

杨同舟客有四十人，带有谷菜诸种，咸分土耕种。其地颇沃而收倍，且不须人灌溉，终日与前舟人款接往来，几忘身在世外也。惜无黄历考日时，每食讫，咸登舟待水满而已。

一日，杨与客闲步野外，望隔溪有人行近溪口，皆长丈馀，无衣，身有毛，脚如鸡爪，胫如牛膝。见杨，啾唧作对语状，音不可晓。归与彼舟人言之，亦言来时曾于溪口见之，缘溪满不得渡。倘其来此，吾辈宁有孑遗耶？！

后六年八月，遇风水满，与前舟人同归。杨家有老仆曾随行者，今已八十馀，尚在，能道其详。按台湾有鸡爪番，常栖宿树上，此岂其苗裔欤？

# 海和尚

潘某，老于渔业，颇饶。一日，偕同辈撒网海滨，曳之，倍觉重于常，数人并力舁之。出网，中并无鱼，惟有六七小人趺坐，见人辄合掌作顶礼状，遍身毛如猕猴，髡其顶而无发，语言不可晓。开网纵之，皆于海面行数十步而没。土人云：「此号『海和尚』，得而腊之，可忍饥一年。」

# 一足蛇

谢大痴言：其友某在黔日，往一村，见民家多悬一物，鳞甲莹然，已腊而干之矣。言此去五里有山，为樵采地。山脚为往来路径，旁有枯树一株，极大。树内藏一蛇，人首驴耳，耳能扇动有声，鳞如松皮，只一足，如龙爪，吐舌甚长，跃行迅疾。近人辄以口喷毒气，令人迷仆，然后以舌入人鼻，吸血饮之。村人募丐者，予以金，除其患，无有应者。

逾年，有二丐应命，索重酬，众为醵金如其数。其人取唾涎厚涂其身，裸而诱之。蛇果至，则急趋道旁田内。蛇追及之，陷于泥中，不能动。然后二丐跃起，以长竿扎刀尽力斫之，断其首，乃死。村民家有被其害者，争分其肉。

# 方蚌

有人在闽出海口樵采，至一山，见山涧内悉卧方蚌：大者丈许，小者亦长数尺，礧砢重叠，以千百计。其人惊，方欲去，忽一蚌开口，其壳内有蓝面人，如夜叉状，卧其中。见人，手足皆动，作攫拿势，欲起而不得脱，盖其躯生壳上，即借蚌壳为背，故不能脱壳而出。少顷，众蚌悉张口，皆有夜叉如前状，其人仓皇急窜，闻背后剥剥有声，众蚌皆旋滚随之。及舟，舟中人斫以巨斧，获其一，并壳俱碎，夜叉亦死。带归示人，俱无知者。

# 山和尚

有李姓者客中州，遇大水，登山避之。水势骤涨，其人更上山顶。时已暮，见矮草屋，乃山民耕在夜巡者所居，内悉藉以草，旁置一竹梆，其人宿焉。中夜，闻踏水声，视之，见一黑短胖和尚游水面将至。其人大呼，此怪稍却，少顷又前。其人窘急，取梆大击。山民都集，怪遂去，终夜不复至。次日水退，询山人，云：「山和尚也，欺人孤弱，便食人脑。」

# 赠纸灰

杭州捕快某，偕其子缉贼，每过夜子不归。其父心疑，遣徒伺之。见其子在荒草中谈笑，少顷，走至攒屋内，解下衣，抱一朽棺作交媾状。其徒大呼，其子惊起，不得已，系裤带随其徒归，然精犹淋漓不止。抚其阳，冷如冰雪，直至小腹。其母问之，曰：「儿某夜乞火小屋，见美妇人挑我，与我有终身之计，以故成婚月馀，且赠我白银五十两。」母骂曰：「鬼安得有银？」少年取怀中包掷几上，铿然有声，视之，纸灰也。访诸邻人，云：「攒屋中乃一新死孀妇。」

# 汤翰林

钱塘汤翰林其五，未遇时，应试贡院，僦屋而居，苦其狭小。见旁有大宅，封锁甚固，杳无人居。访之邻人，云：「此杭州太守柴公屋也，有恶鬼作祟，以故无人承买。」汤素有胆，曰：「借居可乎？」邻人笑其狂，亦无阻者。汤遂开锁启门入，见楼上有二桌四椅，楼西有竹箱。虽久无人居，而尘埃不积。汤心喜，即挈行李登楼，手一壶一棍，秉烛读书。

至三鼓，阴风起于窗外，灯焰缩小，有披发女子赤身喷血而进。汤挥以棍，女惘然曰：「贵人在此，妾误矣。」仍从窗出。汤喜鬼已出，将解衣安寝。忽楼西厢内簌簌有声，视之，则此女从西厢出，手持裙袄艳色衣并梳篦等物，若将膏沐者。汤愈无恐，且饮且读书。

有顷，女子梳妆毕，著艳衣。冉冉至前跪诉曰：「妾负奇冤，非公不能为我白者。妾姓朱，名笔花，杭州柴太守妾也。正妻妒而狡，知太守爱妾，不敢加害。值妾产子时，贿收生婆于落胎后将生桐油涂我产宫，溃烂而亡。妾儿名某，正妻取以为子，至今虽长成，并不知为妾之子。十年后，君为湖北主考，子当出公门下，公须以妾冤告之。妾尸犹埋此楼之东墙井边，有八角砖为记，可命其来此改葬生母。」并指竹箱曰：「此皆妾藏首饰奁具处也。妾亡时，太守哀痛之至，临去吩咐家人，勿持我箱还家，恐触目心伤故也。后有来窃取者，妾以阴风喝退之，今此中尚存三百金，可以奉赠。」汤为惨然，唯唯而已，后一如其言。楼上怪从此绝，而屋亦转售。

# 黑苗洞

湖南房县，在万山之中。西北八百里，皆丛山怪岭，苗洞以千数，无人敢入。有采樵者误入洞内，迷路不能出，见数黑人浑身生毛，语兜离似鸟，以草结巢，栖于树巅。见樵人，喜，以藤缚其手足，挂于树梢。樵者自分死矣。

俄而，一老妪从他巢中来，白发高颡，略似人形，言语犹作楚声，谓樵者曰：「汝何误入此洞耶？我亦房县城中人。康熙某年年荒，乞食迷入此洞。诸黑苗初欲食我，后摸我下体，知为女，遂留居巢中为妻。」指二黑毛人曰：「此我儿也，尚听我说话，我当救汝。」樵人感谢。老妪腾身上树，亲解其缚，袖中出栗枣数枚曰：「为汝疗饥。」随向二黑毛人耳语良久，语呶呶莫辨，手树枝一条，缚布巾于上曰：「有尔等同类欲害我乡邻者，以此示之，俾知我意。」

二毛人送樵人，行三日许，才得原路归。路上人皆曰：「此黑苗洞也，迷入者都被其啖，从无归者。」

# 空中扯辫

芜湖江口巡司衙门弓兵赵信，年三十馀，尚未娶妻。忽一日往野庙中，留连笑语，不肯归家。人问之，则曰：「吾赘于某氏矣。」极夸其妻之美、家之富。次日又往，嬉笑如常。人与同行，毫无所见，知为鬼所弄，乃嘱其父母苦禁之，闭门而通饮食焉。赵在房呼曰：「我来我来，勿扯我辫！」

家人在窗眼中密窥之，见其头上辫发直竖空中，似有人提之者，于是防范愈严。三日后，声响寂然。开户视之，竟以辫发自缢床栏干上。

# 蓬头鬼

泾县于道士能白日视鬼。常往城中赵氏家饮酒，密语主人曰：「君家西楼夹墙内有鬼蓬头走出，东窥西探，状如窃贼，必是冤谴有所擒捉，但未知应在府中何人？」主人曰：「何以验之？」道士曰：「我明日早来，看鬼藏何处，即便告君。君可唤家人一一走过，看鬼作何形状，便见分晓。」主人以为然。

次日，道士来曰：「鬼在西厅案桌脚下。」主人召集家丁往来桌前，鬼皆不理；其女六姑娘过，鬼向之大笑。道士曰：「此其是矣，然且勿通知令爱，虑其惊怖也。」主人问：「可禳解否？」曰：「此生前孽，无可禳也。」自后闻抛砖掷瓦之声，月馀不绝。俄而，六姑娘以产亡，家果平静。

# 借丝绵入殓

芜湖赵明府必恭，宰湖南衡阳，伤寒病剧，气已绝矣。家人棺殓，绵絮无一不周，因其心口尚温，故尔未殓。赵梦行黄沙中，茫茫然不见天日，过一小河，天渐天朗，有庙题曰「准提观音庵」。走入，见老僧趺坐煮素面甚香，觉腹中饥，向僧乞食。僧喝曰：「汝何必在此乞食？可作速还家，家中有面等汝！」

赵踉跄走出，遇乡邻吴某拱手谢曰：「蒙君见惠，使我体暖。」赵不解所云，惊而醒，果闻素面如庵中之香，盖家人守尸，镇日不饭，故煮面充饥。赵即索食，家人曰：「老爷病月馀，汤水不沾，何能吃面耶？」赵必欲取食，家人无如何，与一瓯，竟饮啖如常，而病亦愈。心中想吴某谢暖之说，乱梦无征，绝不向家人言及。

后二年，赵眷属还芜，将昔年作殓之绵装箱带归。适吴某死，当盛夏，无处买绵，其家殓时来借丝绵，乃即与之。

又三年，赵罢官归，偶与家人谈及前事，方知千里之外，两年之前，此绵应归吴用，生魂早来谢矣。

# 洞庭君留船

凡洞庭湖载货之船，卸货后，每年必有一整齐精洁之船，千夫拉曳不动。舟人皆知之，曰：「此洞庭君所留也。」便听其所之，不复装货。舵工水手，俱往别船生活。至夜，则神灯炫赫，出入波浪中；清晨，仍归原泊之处。年年船只轮换当差，从无专累一家者，亦从无撞折损伤者。

# 缆将军失势

鄱阳湖登舟遇风，常有黑缆如龙扑舟而来，舟必损伤，号「缆将军」，年年致祭。雍正十年，大旱，湖水干处，有朽缆横卧沙上。农人斫而烧之，涎尽血出。从此，缆将军不复作祟，而舵工亦不复致祭矣。

# 吴二姑娘

全椒金棕亭进士，寓扬州马氏玲珑山馆。孙某，年十七，文学颇佳，相随读书，祖孙隔房而寝。夜间懵呼声，以为魇也，起视唤之，孙即醒悟。棕亭还卧己房。未几又魇，棕亭再往，其孙业已起坐床上，对棕亭，以两手向上，曰：「请屈一指。」则一指弯。曰：「请屈五指。」则五指弯。自后或叉手，或拱手，作态万状。棕亭嗬之，泣求还家见母，乃呼轿送归。

病者自取衣冠靴带着之，请祖父母上坐，拜别曰：「儿即登仙去矣。」举家惶惑，莫知所为。日午，神气稍定，私拉乃祖耳语曰：「无他，一小狐狸闹我耳。」语毕，瞀乱如初。自称：「吴二姑娘与我前世有缘。」或云：「妹子吴三姑娘也来了。姊妹二人要同嫁我。」随作淫秽语，令人难闻。拉棕亭向前，嗬气一口，其冷如冰，从鼻管直到丹田，毛发皆噤。

镇江蒋春农中翰赠天师符一张，方欲张挂，而病者遽来抢夺，幸系绫本，爪掐不伤。棕亭张符向之，又被吹冷气一口，符飞窗外，绫竟碎裂。棕亭不得已，求祷城隍庙、关帝庙。数日，忽病者呼：「接驾接驾，伏魔大帝至矣。」

棕亭悚然，率家人齐跪。病者呼棕亭名骂曰：「金兆燕，汝身为进士，而脱帽露顶，不穿公服迎我，有是理乎！」棕亭叩头谢罪。少顷，复呼：「接驾，接驾，孔圣人至矣。」棕亭又叩头迎接。文、武二圣，相与共语，嚅嚅不可辨，皆在病者口中作山东、山西两处人口吻，如是者自午及申。举家长跪哀求，不敢起立，腿脚皆肿。病者厉声曰：「妖魔已斩，封尔孙为上真诸侯，吾当去也！」棕亭叩送毕，进病者粥。病者向空招手曰：「吃粥！吃粥！」狂言如故。棕亭大悟，文、武二圣，皆妖冒充。责病者曰：「我年逾六十，从未受人欺哄，今乃为汝揶揄耶！」病者缩首内向掩口而笑，作得意状，颠狂月馀。

有林道士者来，言拜斗可以禳遣。棕亭于是设坛斋醮，终日诵经。如是七日，病者神气渐清，乃急为完姻，入赘岳家，妖果不至。此乾隆四十七年三月间事，棕亭先生亲为余言。

# 石狮求救命

广东潮州府东门外，每行人过，闻唤救命声。察之，四面无人，声从地下出。疑是死人更活，持锄掘之。下土三尺许，有石狮子被蟒围其颈，众大骇，即击杀蟒，而扛石狮于庙中。土人有所祈祷，灵验异常。或不敬信，登时降祸。自此香火大盛。

太守方公闻之，以为妖异，将毁其庙，民众哓哓，几激成变。太守不得已，诡言迎石狮入城，将别为立庙，众方应允。舁至演武场，锤碎石狮，投之河中，了无他异。太守方公名应元，湖南巴陵人。

余按晋元康中，吴郡怀瑶家地下闻吠声，掘之，得二犬。长老云：「此名犀犬，得者其家富昌。」事载《异苑》。

# 旱魃

乾隆二十六年，京师大旱。有健步张贵为某都统递公文至良乡，漏下出城，行至无人处，忽黑风卷起，吹灭其烛，因避雨邮亭。有女子持灯来，年可十七八，貌殊美，招至其家，饮以茶，为缚其马于柱，愿与同宿。健步喜出望外，绸缪达旦。鸡鸣时，女披衣起，留之不可，健步体疲，乃复酣寝。梦中觉露寒其鼻，草刺其口。天色微明，方知身卧荒冢间，大惊牵马，马缚在树上，所投文书，已误期限五十刻。

官司行查至本都统，虑有捺搁情弊，都统命佐领严讯，健步具道所以。都统命访其坟，知为张姓女子，未嫁与人通奸，事发，羞忿自缢，往往魇祟路人。

或曰：「此旱魃也。猱形披发一足行者，为兽魃；缢死尸僵出迷人者，为鬼魃。获而焚之，足以致雨。」乃奏明启棺，果一女僵尸，貌如生，遍体生白毛。焚之，次日大雨。

# 蝎怪

佟明府宰芮城，有乡民夏间袒背坐石上，持面一碗，食未毕，忽大呼仆地而绝。众人视之，背正中有洞，深数寸，黑气泉涌，不知何疾也。具呈报官，疑为卖面人所毒。佟公往验，见所坐石旁有罅，黑血流入罅中，其下若有呼嘬声，乃命掘石。下三尺许，石穴中有蝎，如鹅大，方仰首饮血，尾弯环作金色。乡民争持犁锄击之，蝎死而尾不损。以验死者之背，伤痕宛然，乃以蝎尾贮库。至今犹存。

# 蛇王

楚地有蛇王者，状类帝江，无耳目爪鼻，但有口；其形方如肉柜，浑浑而行，所过处草木尽枯；以口作吸吞状，则巨蟒恶蛇尽为舌底之水，而肉柜愈觉膨然大矣。

有常州叶某者，兄弟二人，游巴陵道上，见群蛇如风而趋，若有所避。已而腥风愈甚，二人怖，避树上。少顷，见肉柜正方，如猬而无刺，身不甚大，从东方来。其弟挟矢射之，正中柜面，柜如不知，负矢而行。射者下树，将近此物之身，欲再射之。拔其矢，而身已仆矣，良久不起。乃兄下树视之，尸化为黑水。洞庭有老渔者曰：「我能擒蛇王。」众大骇，问之，曰：「作百馀个面馒头，用长竿铁叉叉之送当其口。彼略吸，则去之而易新者，如是数十次。其初馒头霉烂如泥，已而黑，已而黄，已而微赪。伺馒头之色白如故，而后众人围而杀之，如豚犬耳，不能噬人。」众试之，果如其言。

# 颜渊为先师判狱

杭州张纮秀才，夏月痢死，家贫无棺，从其叔乞助。叔居海宁，往返五日而纮苏，言至天帝所听谳，已入死案。既而曰：「诸生也。」遣一官押至学宫。请二先师出曰：「是人已有成案，然必得二师决之。」一师曰：「罪轻而情重，当死。」一师曰：「虽然，事尚可矜，渠非首谋，姑与减等，五年后改行则已。其父官岭南，有功德于民，姑押令见渠父。」命原押官押至岭南名宦祠见其父。父大呼曰：「非吾子也！」拒而不见。母夫人从室旁出泣曰：「父不汝子矣！汝当速归改过。但汝死久，恐尸坏，可归则归，否则仍返帝所，自有处分。万勿借他人尸也！」遣鬼仆同至家，觇家人肯认否。及至家，见尸尚横卧未坏，旁有一灯一饭，押者推纮仆尸上，尸遽动，妻子哭而惊视之，鬼仆呼曰：「认矣，可以报主母矣！」遂去。纮已活，人争问纮隐事，纮不言。后未五年，纮竟死。

其从兄名纲者，毛西河友也，告西河曰：「大清兵下杭州，潞王北去，其宫眷留匿塘西孟氏家。吾弟为王某所诱，谋出首取赏，既而悔之，不列名。后同王某出首者五人，皆暴死。吾弟死而复苏，然狡性不改，与朱道士争一鹤，乃私窜道士名于海寇案中，竟致之死。负先师之训，违慈母之教，宜其终不永年也。」问：「学宫先师姓名，纮曾言何人？」曰：「其一颜渊，其一子服景伯。」

# 豆腐架箸

四川茂州富户张姓者，老年生一儿，甚爱之。每出游，必盛为妆饰。年八岁，出观赛会，竟不返。遍寻至某溪中，已被杀矣，裸身卧水，衣饰尽剥去。张鸣于官，凶手不得，刺史叶公身宿城隍庙求梦。夜梦城隍神开门迎叶，置酒宴之，几上豆腐一碗，架竹箸其上，旁无馀物，终席无一言。叶醒后解之，不得其故。后捕快见人持金锁入典铺者，获而讯之，赃证悉合。其人姓符，方知竹架腐上，成一「符」字。

# 蒋金娥

通州兴仁镇钱氏女，年及笄，适农民顾氏为妇。病卒，忽苏，呼曰：「此何地？我缘何到此？我乃常熟蒋抚台小姐，小字金娥。」细述蒋府中事，啼哭不止，拒其夫曰：「尔何人，敢近我？须遣人送我回常熟。」取镜自照，大恸曰：「此人非我，我非此人！」掷镜不复再照。

钱遣人密访蒋府，果有小姐名金娥，病卒年月相符，遂买舟送至常熟。蒋府不信，遣家人至舟中看视。妇乍见，能呼某某名姓。一时观者如堵。蒋府恐事涉怪诞，赠路费促令回通。妇素不识字，病后忽识字，能吟咏，举止娴雅，非复向时村妇样矣。

有何义门先生之侄号权之者，向曾聘蒋府女，未娶女卒，因事来通，妇往见何，称为姑父。与谈旧事，一切皆能记忆，遂呼何为义父。何劝妇仍与原夫为婚，妇不肯，欲为尼，不果。此事在乾隆三十二年。

# 还我血

刑部狱卒杨七者，与山东偷参囚某相善。囚因事发，临刑，以人参赂杨，又与三十金，嘱其缝头棺殓。杨竟负约，又记人血蘸馒头可医瘵疾，遂如法取血，归奉其戚某。甫抵家，忽以两手自扼其喉大叫：「还我血！还我银！」其父母妻子烧纸钱延僧护救之，卒喉断而死。
