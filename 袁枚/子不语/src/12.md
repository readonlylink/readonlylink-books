---
title: 卷十二
---



# 挂周仓刀上

绍兴钱二相公，学神仙炼气之术，能顶门出元神遍历十洲三岛。所遇诸魔，不一而足：或恶状狰狞，或妖娆艳冶。钱俱不为动，如是者十年。一日，诸魔聚而谋曰：「再迟一月逢甲子日，钱某大道成矣，我辈作速下手。」众以为然，趁其打坐时，牵抱手足，放大瓮中，压之云门山脚下。是夕，钱家失去二相公，遍寻无踪，以为真仙去矣。

半年后，月明中见二相公坐花园高树上大呼求救，乃取梯扶下。问其故，自言：「为魔所窘，幸平生服气有术，故不致冻馁而死。」问：「何以得归？」曰：「某月日，我在瓮中，有红云一道，伏魔大帝从西南来。我大声呼冤，且诉诸魔恶状。帝君曰：『作祟诸魔，诚属可恶，然汝不顺天地阴阳自生自灭之理，妄想矫揉造作，希图不死，是逆天而行，亦有不合。』顾谓一将曰：『周仓，汝送他还家。』周将军唯唯。周长丈馀，所持刀亦长丈馀，取红绳缚我刀上，挂此树顶而去。我亦不料即我家园树也。」

二相公自后随行逐队，饮酒御内，不敢复学神仙术矣。
# 驱云使者

宣化把总张仁，奉缉私盐，过一古庙，将投宿焉。僧不可，曰：「此中有怪。」张恃其勇，竟往设帐，吹烛卧。至二鼓，满室尽明。张起怒喝，灯光外移；追之，见神灯万盏，投松下而灭。明早，往探松下，有大石洞。张命里人持锄掘之，得大锦被，中裹一尸：口吐白烟，三目四臂，似僵非僵。张知为怪，聚薪焚之。

后三日，白昼坐，有美少年盛服而至，曰：「我天上驱云使者，以行雨太多，违上帝令，谪下凡间，藏形石洞中，待限满后，依旧上天。偶于某夜出游，略露神怪，是我不知韬晦，原有不是。然汝烧我原身，亦太狠矣。我现在栖神无所，不得已，借王子晋侍者形躯来与汝索吵。汝作速召道士持诵《灵飞经》四十九日，我之原身犹可从火中完聚。汝本命应做提督一品官，以此事不良，上帝削籍，只可终于把总矣。」张唯唯听命，少年腾空而去。后张果以把总终。
# 吾头岂白斫者

蒋心馀太史修《南昌府志》，夜梦段将军来拜，见一伟丈夫，兜鍪戎服，叉手不揖，披其颈骂曰：「吾头岂白斫者！」蒋惊醒，知有冤抑。查新志，并无其人；查旧志，有段将军，乃史阁部麾下副将，死于扬州者。急为补入《忠义传》中。
# 石言

吕蓍，建宁人，读书武夷山北麓古寺中。方昼阴晦，见阶砌上石尽人立。寒风一过，窗纸树叶飞脱著石，粘挂不下，檐瓦亦飞著石上。石皆旋转化为人，窗纸树叶化为衣服，瓦化冠帻，颀然丈夫十馀人，坐踞佛殿间，清谈雅论，娓娓可听。吕怖骇，掩窗而睡。

明日起视，毫无踪迹。午后，石又立如昨。数日以后，竟成泛常，了不为害，吕遂出与接谈。问其姓氏，多复姓，自言皆汉、魏人，有二老者则秦时人也。所谈事，与汉、魏史书所载颇有异同。吕甚以为乐，午食后，静待其来。询以托物幻形之故，不答；问何以不常住寺中，亦不答；但答语曰：「吕君雅士，今夕月明，我共来角武，以广君所未见。」是夜，各携刀剑来，有古兵器，不似戈戟，而不能强加名者。就月起舞，或只或双，飘瞥神妙，吕再拜而谢。

又一日，告吕曰：「我辈与君周旋日久，情不忍别，今夕我辈皆托生海外，完前生未了之事，当与君别矣。」吕送出户，从此阒寂，吕凄然如丧良友。取所谈古事，笔之于书，号曰《石言》，欲梓以传世，贫不能办，至今犹藏其子大延处。
# 鬼借官衔嫁女

新建张雅成秀才，儿时戏以金箔纸制盔甲鸾笄等物，藏小楼上，独制独玩，不以示人。忽有女子年三十馀，登楼求制钗钏步摇数十件，许以厚谢。秀才允之，问：「安用此？」曰：「嫁女奁中所需。」张以其戏，不之异也。明日，女来告张曰：「我姓唐，东邻唐某为某官，我欲倩郎君求其门上官衔封条一纸，借同姓以光蓬荜。」张戏写一纸与之。次夕，钗钏数足，女携饼饵数十、钱数百来谢。及旦视之，饼皆土块，钱皆纸钱，方知女子是鬼。

数日后半夜，山中烛光灿烂，鼓乐喧天，村人皆启户遥望，以为人家来卜葬者。近视之，人尽披红插花，是吉礼也。山间万冢，素无居人，好事者欲追视之，相去渐远，惟见灯笼题唐姓某官衔字样，方知鬼亦如人间爱体面而崇势利，异哉！
# 雷祖

昔有陈姓猎户，畜一犬，有九耳。其犬一耳动则得一兽，两耳动则得两兽，不动则无所得，日以为验。一日，犬九耳齐动，陈喜必大获，急入山。自晨至午，不得一兽。方怅怅间，犬至山凹中大叫，将足爬地，颠其头若招引状。陈疑掘之，得一卵，大如斗，取归置几上。

次早，雷雨大作，电光绕室。陈疑此卵有异，置之庭中。霹雳一声，卵豁然而开，中有一小儿，面目如画。陈大喜，抱归室中，抚之为子。长登进士第，即为本州太守，才干明敏，有善政。至五十七岁，忽肘下生翅，腾空仙去。至今雷州祀曰：「雷祖」。
# 镇江某仲

某仲，镇江人，兄弟三人。伯无子，仲有子，七岁看上元灯，失去，不知所往。仲闷甚，携资贸易山西，并冀访子耗。去数载未归，飞语谓仲已死。仲妻不之信，乞叔往寻。

伯利仲妻年少可鬻，诡称仲凶耗已真，旅榇将归，劝仲妻改适，仲妻不可，蒙麻素于髻，为夫持服。伯知其志难夺，潜与江西贾人谋，得价百馀金，令买仲妻去，戒曰：「个娘子要强取。黑夜命舆来，见素髻者挽之去，速飞棹行也。」归语其妻，意甚自得。伯故避去，仲妻见伯状，知有变，甫黑即自经于梁，悬梁作声，伯妻闻之奔救，恐虚所卖金也。抱持间，仲妻素髻坠地，伯妻髻亦坠。适贾人轿至，伯妻急走出迎，摸地取髻，误戴素者。贾人见素髻妇，不待分辨，径抢以行。伯归，悔无及，噤不能声。

仲自晋归，途如厕，见布袱裹五百金在地，心计此必先登厕者所遗，去应不远，盍俟诸。未几，遗金者果至，遂与之。其人感德，分以金，不受；乃邀仲偕行。数日，抵其家，具鸡黍，命一子一女出拜。仲视其子，宛然己子也；问之，良是。盖仲子失去时，为人所卖，遗金者无子，买为己子，十馀年矣。仲持之泣下，遗金者曰：「若携子去，我女即许汝子为媳妇。」

仲归，将渡江，见一人落于水，呼救，无应者，群攫其资。仲恻然，亟呼曰：「孰肯救者，我募以金！」救起视之，是季弟也。季承嫂命寻仲，伯并利其死；曩之落水，有挤之者，伯所使也。仲知其情，携弟与子归。入门，伯见之，亡去。
# 银隔世走归原主

夏镇属滕县。有蒋翁者，勤俭成家，生一子，失教，长而游荡，家渐落，蒋翁以为忧。有关帝庙陈道士，河南固始人，素与蒋翁善，乃私携五百金嘱道士云：「吾子不肖，谅不能守业，后日必为饿殍。今以此金付汝，我死后，俟其改悔，以此济之。倘终不悛，汝即以此金修庙。」道士应允，藏金瓦罐，上覆破磬，埋殿后，无有知者。

后数月，翁死，子益无忌，家业尽废，妻归外家，至无栖身之地，交游绝迹，始萌悔念。道士时周恤之，蒋亦渐习操作。道士见其改过，乃告以其父遗金，将掘出畀之。乃携䦆至藏金处，遍觅，已失所在，相与大骇。蒋归告其匪类，因共哗然，嗾控于官。官讯之，道士不讳，官断赔偿。道士罄其蓄，犹不满十分之二，里人多不直道士，道士遂舍庙去。

云游数年，过直隶莲池禅寺，挂单将行，值寺僧为某观察公诵《寿生经》作佛事。有老仆抱公子戏于山门，公子遽牵道士衣，投怀不舍。家人不能解，因命道士抱送公子归。观察厚赠道士遣去，而公子啼哭追之。不得已，留道士于后园小庵，饮食之。一日，道士欲诵经为观察公子祈福，需木鱼钟磬，家人以破磬付之，道士惊云：「此我之磬也。」家人白其主。诘之，道士云：「磬覆瓦罐，内贮五百金。」问：「安所得金？」乃具述蒋翁遗金之事。观察恍然，知其子为蒋翁转世，此金即翁所藏而走归原主者也。告以生此子三日，掘地埋胞衣，因得此金。以无所用，付之布肆中，取息已五年矣。怜道士之无辜受赔，且与其儿有宿缘，因以此金子母赠道士，并遣使送归夏镇，致书于滕邑令，将此事镌石以纪之。
# 人熊

浙商某，贩洋为生，同伴二十馀人，被风吹至一海岛，因结伴上岛闲步。走里许，遇一人熊，长丈馀，以两手围其伴，愈围愈逼。至一大树下，熊取长藤将人耳逐个穿通，缚树上，乃跳去。诸人俟其去远，各解所佩小刀割断其藤，趋奔回船。俄见四熊抬一大石板，板上又坐一熊，比前熊更大。前熊仍跳跃而来，状若甚乐者。至树侧，见空藤委地，怅然如有所失。石板上熊大怒，叱四熊群起殴之，立毙而去。众在舟中望之，各惊喜，以为再生。山阴吴某耳孔有一洞，沈君萍如戚也，问其故，历历言之如此。
# 绳拉云

山东济宁州有役王廷贞，术能求雨。尝醉酒高坐本官案桌上，自称天师。刺史怒之，笞二十板。未几，州大旱，祷雨不下。合州绅士都言其神，刺史不得已召而谢之。良久许诺，令闭城南门，开城北门，选属龙者童子八名待差，使搓绳索五十二丈待用。己乃与童子斋戒三日，登坛持咒。自辰至午，云果从东起，重叠如铺绵。王以绳掷空中，似上有持之者，竟不坠落。待绳掷尽，呼八童子曰：「速拉！速拉！」八童子竭力拉之，若有千钧之重。云在西则拉之来东，云在南则拉之来北，使绳如使风然。已而大雨滂沱，水深一尺，乃牵绳而下。每雷击其首，辄以羽扇摭拦，雷亦远去。

嗣后邻县苦旱，必来相延。王但索饮，不受币，且曰：「一丝之受，法便不灵。」每求雨一次，则家中亲丁必有损伤，故亦不乐为也。刺史即蓝芷林亲家。芷林为余言。
# 烧狼筋

蓝府有狼筋一条，凡家中失物，烧之，则偷者手足皆颤。有女公子失金钗一只，不知谁偷，乃齐奴婢姏姆数十人，取筋烧之。数十人神气平善，了无他异，但见房门布帘闪颤不已。揭视之，钗挂其上，盖女公子走过时，钗为帘所勾留耳。
# 王老三

江西陶悔庵行五，妻某氏，偶与姑口角，忽腾身而坐屋瓦上，大笑不止。再三招之，始下，口作北京男子音曰：「我天津卫王老三，谁人不知？年一百三十岁矣！从北迁南，住此已七十年。此屋是翰林蒋士铨故居，我犹见其初生时也。」家人闻之大骇，问：「汝鬼耶，狐耶？」曰：「我非鬼非狐，乃半仙也。我所住处被汝家五爷拆毁，使我无安身之所。我权立瓦檐七日，既冻且饿，不得不借寓你家娘子身上，速买面来疗饥。」与之面，一啖五斤。五爷者，悔庵也，问：「五爷并未拆房，何得云尔？」曰：「所拆者东厢庭柱下是也。」先是悔庵得古钱千文，欲其生青绿，故掘柱下埋之，不知即此怪所居。问：「既恼五爷，何以不附五爷身上？」曰：「彼手内有印，我畏之，故不敢。」悔庵因而自视其手，有纹正方，平素亦不自知也。

陶太夫人责之曰：「汝既自称半仙，便当知男女有别，何以缠扰我家娘子？」某氏即作男子揖状曰：「我自知非礼，但不附你家娘子身上，恐所求不遂。因知男女有别，故我夜间不许他睡，教他张着眼，所以避嫌疑也。且我高年修道，岂复再有邪念耶？」问：「何求？」曰：「送我迁居。」问：「作何送法？」曰：「请五爷用有印之手，用红纸写『王三先生之神位』，贴向东湖水边松树上，则我去矣。」如其言。又曰：「我尚需衣冠才去。」乃向纸店买纸衣冠焚之。又大笑曰：「我布衣也，并未入学，又未捐官，何必用此金顶帽哉？速换！速换！」视店中纸冠，果有金顶，乃去之。悔庵亲持纸牌送贴东湖松树上，闻空中呼谢者再，从此家中平安。

问其妻，曰：「我与姑口角时，忽见空中有短而髯者，以手提我至瓦上，此后我不知矣。」怪在家作闹时，人问休咎，有中有不中，问多则不答，曰：「我答何难，但你辈亦须哀怜娘子，省费些中气。」闲亦作诗数句，文理粗俗，末落款但云「王三先生高兴」六字而已。
# 择风水贾祸

湖南孝感县张息村明府，葬先人于九嵕山。事毕，别买隙地五亩许，将造宗祠。工人动土竖柱，得一朱棺，盖已朽坏，中露一尸，骷髅甚大，体骨长过中人，胸贯三铁钉，长五六寸，腰有铁索环绕数匝。工人不敢动，告知明府。一时宾客尽劝掩埋，另择竖柱之所。张不可，曰：「我用价买地，本非强占，且风水所关，尺寸不可移。此古墓也，可以迁葬。」乃自作祭文，具牲牢祭之。祭毕，仍令迁棺。

工人锹方下，遽仆地喷血，骂曰：「我唐朝节度使崔洪也，以用法过严，军人作乱，缚我钉死。国家衰乱，不能为我泄忿诛凶，葬此八百馀年。张某何人，敢擅迁我墓？必不能相恕也！」言毕，工人起而张明府病矣。诸宾客群为祈请，病竟不减，舁归数日而卒。
# 飞僵

颖州蒋太守在直隶安州遇一老翁，两手时时颤动作摇铃状，叩其故，曰：余家住某村，村居仅数十户。山中出一僵尸，能飞行空中，食人小儿。每日未落，群相戒闭户匿儿，犹往往被攫。村人探其穴，深不可测，无敢犯者。闻城中某道士有法术，因纠积金帛，往求捉怪。道士许诺，择日至村中设立法坛，谓众人曰：「我法能布天罗地网，使不得飞去，亦须尔辈持兵械相助，尤需一胆大人入其穴。」众人莫敢对，余应声而出，问：「何差遣？」法师曰：「凡僵尸最怕铃铛声，尔到夜间伺其飞出，即入穴中持两大铃摇之，手不可住。若稍息，则尸入穴，尔受伤矣。」漏将下，法师登坛作法，余因握双铃。候尸飞出，尽力乱摇，手如雨点，不敢小住。尸到穴门，果狰狞怒视，闻铃声琅琅，逡巡不敢入。前面被人围住，又无逃处，乃奋手张臂与村人格斗。至天将明，仆地而倒，众举火焚之。余时在穴中，未知也，犹摇铃不敢停如故。至日中，众大呼，余始出，而两手动摇不止，遂至今成疾云。」
# 两僵尸野合

有壮士某，客于湖广，独居古寺。一夕，月色甚佳，散步门外，见树林中隐隐有戴唐巾飘然来者，疑其为鬼。旋至松林最密中，入一古墓，心知为僵尸。素闻僵尸失棺上盖便不能作祟，次夜，先匿于树林中，伺尸出，将窃取其盖。

二更后，尸果出，似有所往。尾之，至一大宅门外，其上楼窗中先有红衣妇人掷下白练一条牵引之。尸攀援而上，作絮语声，不甚了了。壮士先回，窃其棺盖藏之，仍伏于松深处。夜将阑，尸匆匆还，见棺失盖，窘甚，遍觅良久，仍从原路踉跄奔去。再尾之，至楼下且跃且鸣，唶唶有声；楼上妇亦相对唶唶，以手摇拒，似讶其不应再至者。鸡忽鸣，尸倒于路侧。

明早，行人尽至，各大骇。同往楼下访之，乃周姓祠堂。楼停一柩，有女僵尸，亦卧于棺外。众人知为僵尸野合之怪，乃合尸于一处而焚之。
# 鬼幕宾

毗陵王生，年四十馀，游幕关中。时虚庵庄公知盩厔县事，延至幕中。是年秋，与署中友暨庄逵吉诸人同至城隍庙看菊，苦无佳者。王生偶拾一枝，遣仆送妇。逵吉阻之，以为神前之物，不可轻动。王戏曰：「某一生直道，神明必不见怪。如欲加谴责，我为之代办公事一二件何如？」

明年三月三日，王生无疾而终，各以为骇。更馀忽醒曰：「予独坐，见一使者持一名柬至邀余，即同步出门外登舆。行里许，至城隍庙。神降阶迎，行宾主礼，曰：『先生折我菊花，许我办案，兹有某县积案，迟延日久，尚未审结，奉邀先生一商。』少顷，吏捧积年案卷至，主人退出。余阅诸情节，皆属易办，惟有误勾某罪人一案，余批云：『骨肉未寒，犹可还阳。否则东岳行查檄至，城隍将受处分矣。』神出视大喜，云：『先生所见，甚合我意。』茶罢，仍送至丹墀，曰： 『尚有一事奉托，如晤包少府，渠承办工程木料，日内可到矣。』余唯唯别出，登舆而归，取床头青蚨三百，犒其从者而醒。」

越三日，仙游大水，木料皆出黑口镇矣。包少府者，醴泉同知包某也。至今人呼王生而为「鬼幕宾。」
# 雷震蟆妖

严陵宋淡山于乾隆丁亥夏见遂安县民家雷震其屋，须臾天霁，一无所损，惟室中恒有臭气。旬日后，诸亲友以摴蒱之戏环聚于庭，天花板内忽有血水下滴。启板视之，见一死虾蟆，长三尺许，头戴鬃缨帽，脚穿乌缎靴，身着玄纱褙褡，宛如人形。方知雷击者，即此是虾蟆也。
# 梦中破案

曹州刘姓，以典当为业。虞城张某，为经理其事已二载矣，少有蓄积。岁暮欲归，主人留至元旦，乘一青骡去，相订上元日返曹州。至期不至，刘因遣人促之来。至其家，则云：「未尝归也。」两家致讼，控至抚按，勒限饬县捕拿。延至六月矣，公差惶遽无措。

一夕，访于城南，见有老人偕一年少相谓曰：「月色甚佳，何不向凉亭一行？」曹州南城十数里，旧有凉亭，公差私议：「二人于此时往，倘城门闭，何由而入？」心异之，遂先至彼相伺。未几，二人果至。听所言，皆邻里间琐事。有顷，少年忽云：「城内刘姓事至今未明，余心窃计，乃西门外卖饼孙姓利其财物，因而害之也。」翁问故，少年云：「饼店在此已数载，今春倏闭，是以疑之。」翁叱云：「此事大有干系，何得妄语？」意甚拂然。旋云：「夜深，可归矣。」

公差尾其后，行甚速，至南城，门已闭，见二人从门隙入。差亟呼司阍启钥入城，则两人尚在前行。至小弄，少年与翁别，入门，门亦未启也。复随翁行二十馀家，亦未启扉而入。差大惊，叩其户。半晌翁出，持纸撚，披衣，极困惫之状。差曰：「适间与少年凉亭看月，何遽睡耶？」翁神色迟疑曰：「看月有之，乃梦中事也。」差复胁之往诣少年，少年出，亦如翁状，乃拘入县署，述梦中语。次早，遣二人至某村迹孙姓所居，则青骡宛系门首也，因锁拿到县，一讯而服，遂起赃问抵偿焉。

此乙巳夏间事。曹州守吴忠诰向为绥德州牧，与严道甫善，告道甫也。
# 马变鱼园地变鹅

雍正初年，伍相国为盛京将军送马五百匹诣黑龙江。将至不数里，忽一马振鬛长嘶，众马随之。至江口，尽跃入水，化而为鱼。

严道甫馆德州卢氏时，卢有戚罗氏，偶以二百钱买一鹅，带至济南应试。到时，鹅价甚贵，有以五百文售之者。罗忽动牟利之念，忆家有园地十五亩，若质钱买鹅，可获三倍之利。试毕回家，售地得价，四出买鹅，得三百馀只，复驱以往。

行二日，至齐河，过城外长桥，有头鹅带铃者引颈长鸣，振翼而飞，众鹅相率以上。观者数十人，群相拍手。须臾之间，望之如白云一片，随风而灭。

罗惭悔交集，无可奈何。搜索囊中，尚馀前次买鹅钱数百文，作盘费以归。自叹祖遗园地，化鹅而去矣。
# 聋鬼

乾隆四十九年，杭州半山陆家牌楼河中淌一浮尸来，村民霍茂祥，素行善事，为敛钱买棺殡诸市上。夜梦蓝衣人来曰：「我临平人张某，教馆为业，不幸失足落水。蒙君殡我，无以为报。我能预知休咎，替人禳解。倘有灵应，须以牲牢谢我，君可得香火钱。」霍醒，告之里人，果有求必应。不数日，香火如云。

霍夜又梦张来曰：「我左耳聋，有来通诚者，须向右耳告我。」于是，次日人来祈祷者，听霍之言，多向棺右致祭，叫呼似有应声答者。村民奉之若狂，呼为「灵棺材」。霍家取香火钱，因以致富。

未几，仁和令杨公路过，见烧香者汹汹蚁聚。杨怒其惑众，命焚其棺，鬼遂绝。
# 棺床

陆秀才遐龄，赴闽中幕馆。路过江山县，天大雨，赶店不及，日已夕矣。望前村树木浓密，瓦屋数间，奔往叩门，求借一宿。主人出迎，颇清雅，自言沈姓，亦系江山秀才，家无馀屋延宾。陆再三求，沈不得已，指东厢一间曰：「此可草榻也。」持烛送入。陆见左停一棺，意颇恶之，又自念平素胆壮，且舍此亦无他宿处，乃唯唯作谢。其房中原有木榻，即将行李铺上，辞主人出，而心不能无悸，取所带《易经》一部灯下观。至二鼓，不敢熄烛，和衣而寝。

少顷，闻棺中窸窣有声，注目视之，棺前盖已掀起矣，有翁白须朱履，伸两腿而出。陆大骇，紧扣其帐，而于帐缝窥之。翁至陆坐处，翻其《易经》，了无惧色，袖出烟袋，就烛上吃烟。陆更惊，以为鬼不畏《易经》，又能吃烟，真恶鬼矣。恐其走至榻前，愈益谛视，浑身冷颤，榻为之动。白须翁视榻微笑，竟不至前，仍袖烟袋入棺，自覆其盖。陆终夜不眠。

迨早，主人出问：「客昨夜安否？」强应曰：「安，但不知屋左所停棺内何人？」曰：「家父也。」陆曰：「既系尊公，何以久不安葬？」主人曰：「家君现存，壮健无恙，并未死也。家君平日一切达观，以为自古皆有死，何不先为演习，故庆七十后即作寿棺，厚糊其里，置被褥焉，每晚必卧其中，当作床帐。」言毕，拉赴棺前，请老翁起，行宾主之礼，果灯下所见翁，笑曰：「客受惊耶！」三人拍手大剧。视其棺：四围沙木，中空，其盖用黑漆绵纱为之，故能透气，且甚轻。
# 炮打蝗虫

祟祯甲申，河南飞蝗食民间小儿。每一阵来，如猛雨毒箭，环抱人而蚕食之，顷刻皮肉俱尽，方知《北史》载灵太后时蚕蛾食人无算，真有其事也。开封府城门被蝗塞断，人不能出入。祥符令不得已，发火炮击之，冲开一洞，行人得通。未饭顷，又填塞矣。
# 僵尸手执元宝

雍正九年冬，西北地震，山西介休县某村地陷里许。有未成坑者，居民掘视之：一家仇姓者全家俱在，尸僵不腐，一切什物器皿完好如初；主人方持天平兑银，右手犹执一元宝，把握甚牢。
# 张飞棺

萧松浦从四川归云：保宁府巴州旧刺史之厅东有张飞墓石穴，至今未闭。一朱棺悬空，长九尺，叩之，声铿铿然。

乾隆三十年，有陈秀才某，梦金甲神自称：「我汉朝将军张翼德也，今世俗驿递公文，避家兄云长之讳，而反犯我之讳，何太不公道耶？」彼此大笑而寤。盖近日公文改「羽递」为「飞递」故也。
# 误尝粪

常州蒋用庵御史，与四友同饮于徐兆潢家。徐精饮馔，烹河豚尤佳。因置酒请六客同食河豚。六客虽贪河豚味美，各举箸大啖，而心不能无疑。忽一客张姓者斗然倒地，口吐白沫，噤不能声。主人与群客皆以为中河豚毒矣，速购粪清灌之。张犹未醒。五人大惧，皆曰：「宁可服药于毒未发之前。」乃各饮粪清一杯。

良久，张竟苏醒，群客告以解救之事。张曰：「小弟向有羊儿疯之疾，不时举发，非中河豚毒也。」于是五人深悔无故而尝粪，且嗽且呕，狂笑不止。
# 借尸延嗣

萧公文登，宰阳湖。伊邻施妪，其夫早卒，抚其遗腹子某，长大娶妻李氏，姑媳甚欢。年馀，媳忽病亡。妪家贫，痛媳亡不能再娶以延夫祀，呼天吁地。次日将殓，媳忽从炕上跃起呼姑曰：「我来做汝家媳妇，不要再哭。」妪方庆媳再生，喜不自胜。其子私语母曰：「何声音之不似吾妻也？眼光又直视，恐非真李氏再生，得毋野鬼凭之为祟乎？」邻里皆惊，遂环守之。

三四日中，闭目仰卧，给汤粥，饮啜如常，惟姑呼之则应，夫与之语则避而不答。至七日后方起，梳洗毕，敛衽告姑曰：「我海宁州某村方氏女也，行二，年十九岁，待聘未字。因病死，至冥府，适汝家李氏媳妇在焉。随有矮鬼无数、长鬼一个环跪阎君乞诉，求放李氏还阳。阎君怒叱，将众矮鬼逐出，长鬼责二十板。长鬼受责后，仍再四哀求云：『小人父祖以来，皆守本分，不敢为恶，罪不至于绝嗣。妻辛苦万状，方得娶一媳妇，今又病亡，何能有力续娶？岂不令一家绝嗣乎！乞放媳还阳，得生子以延一脉。』阎君怒稍霁，命判官检簿，细阅毕，问长鬼曰：『尔媳李氏阳寿已绝，不能放还，姑念尔世无过恶，尔妻又能守节抚孤，若令乏嗣，无以劝善。方氏女虽年命该尽，生前亦颇好善，可令借李尸复活，则尔无媳而得媳矣。』长鬼拜谢。阎君指长鬼告予曰：『此尔翁也。着他领尔借尸还魂，生子延祀。』予遂随翁到此。翁指示予曰：『此尔姑也。』将我推跌在地。开眼不见翁，只见婆婆立我身旁，我故只认得婆婆一人，馀皆不识也。我家父母俱存，有一个兄弟，年十六岁，望遣人告知，以免父母啼哭。

姑遣子探访，果如所云。告以故，其父与弟同至妪家。方氏见即相抱而哭，父返退缩，不敢向前，曰：「声音举止虽与吾女相像，而面貌不同，何也？」女对父泣曰：「我假李氏体以生，非我本来面目，喜得再见生身之父与同胞之弟。母亲忍心不来看我，父与弟又疑而不肯相认，生不如死矣。」

悲痛间，其母遣邻妪来探问，女儿即呼某妈妈：「汝从何处来？我母亦来看我乎？」父方抚而慰之，叩以往事，丝毫不爽，始真信其再生也。姑遂款留其父与弟在家。至晚，令子与媳同室而处。媳辞曰：「我处女也，虽冥数已定，乞俟吾母来，择吉日成夫妇礼，不可苟合。」亲邻群称善。父亦喜甚，遣其子归迎母来，始合卺焉。

三年后，举一子。子生百日，亲朋来贺，忽向姑曰：「已为汝家传后有人，我寿算久尽，要去矣。」瞑目而逝。人相传冥官破例办事，犹阳官之因公挪移云。
