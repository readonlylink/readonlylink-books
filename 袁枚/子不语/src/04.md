---
title: 卷四
---

# 吕蒙涂脸

湖北秀才锺某，唐太史赤子之表戚也。将赴秋试，梦文昌神召，跪殿下。不发一言，但呼之近前，取笔向砚上蘸极浓墨涂其脸几满。大惊而醒，虑有污卷之事，意忽忽不乐。随入场，倦，在号檐中假寐。见有伟丈夫掀其号帘，长髯绿袍，乃关帝也。骂曰：「吕蒙老贼！你道涂抹面孔，我便不认得你么！」言毕不见，锺方悟前生是吕蒙，心甚惶悚。是年，获隽。后十年，选山西解梁知县。到任三日，往谒武庙，一拜不起。家人视之，业已死矣。

# 郑细九

扬州名奴，多以细称。细九者，商人郑氏奴也。郑家主母病革，忽苏，矍然而起，曰：「事大可笑。我死何妨，不应托生于细九家为儿，以故我魂已出户，到半途得此消息，将送我者打脱而返。」言毕，道「口渴」，索青菜汤。家人煮之。咽少许，仍仆于床，瞑目而逝。须臾，郑细九来报，家中产一儿，口含菜叶，啼声甚厉。嗣后，郑氏颇加恩养，不敢以奴产子待也。

# 替鬼做媒

江浦南乡有女张氏，嫁陈某，七年而寡，日食不周，改适张姓。张亦丧妻七年，作媒者以为天缘巧合。婚甫半月，张之前夫附魂妻身曰：「汝太无良！竟不替我守节，转嫁庸奴！」以手自批其颊。张家人为烧纸钱，再三劝慰，作厉如故。未几，张之前妻又附魂于其夫之身，骂曰：「汝太薄情！但知有新人，不知有旧人！」亦以手自击撞。举家惊惶。

适其时原作媒者秦某在旁，戏曰：「我从前既替活人作媒，我今日何妨替死鬼作媒。陈某既在此索妻，汝又在此索夫，何不彼此交配而退；则阴间不寂寞，而两家活夫妻亦平安矣。何必在此吵闹耶？」张面作羞缩状，曰：「我亦有此意，但我貌丑，未知陈某肯要我否？我不便自言。先生既有此好意，即求先生一说，何如？」秦乃向两处通陈，俱唯唯。忽又笑曰：「此事极好，但我辈虽鬼，不可野合，为群鬼所轻。必须媒人替我剪纸人作舆从，具锣鼓音乐，摆酒席，送合欢杯，使男女二人成礼而退，我辈才去。」张家如其言，从此，两人之身安然无恙。乡邻哄传某村替鬼做媒，替鬼做亲。

# 鬼有三技过此鬼道乃穷

蔡魏公孝廉常言：「鬼有三技：一迷、二遮、三吓。」或问：「三技云何？」曰：

「我表弟吕某，松江廪生，性豪放，自号豁达先生。尝过泖湖西乡，天渐黑，见妇人面施粉黛，贸贸然持绳索而奔。望见吕，走避大树下，而所持绳则遗坠地上。吕取观，乃一条草索，嗅之，有阴霾之气，心知为缢死鬼。取藏怀中，径向前行。其女出树中，往前遮拦，左行则左拦，右行则右拦。吕心知俗所称『鬼打墙』是也，直冲而行。鬼无奈何，长啸一声，变作披发流血状，伸舌尺许，向之跳跃。吕曰：『汝前之涂眉画粉，迷我也；向前阻拒，遮我也；今作此恶状，吓我也。三技毕矣，我总不怕，想无他技可施。尔亦知我素名豁达先生乎？』」

「鬼仍复原形跪地曰：『我城中施姓女子，与夫口角，一时短见自缢。今闻泖东某家妇亦与其夫不睦，故我往取替代。不料半路被先生截住，又将我绳夺去。我实在计穷，只求先生超生。』吕问：『作何超法？』曰：『替我告知城中施家，作道场，请高僧，多念《往生咒》，我便可托生。』吕笑曰：『我即高僧也。我有《往生咒》，为汝一诵。』即高唱曰：『好大世界，无遮无碍。死去生来，有何替代？要走便走，岂不爽快！』鬼听毕，恍然大悟，伏地再拜，奔趋而去。」

后，土人云此处向不平静，自豁达先生过后，永无为祟者。

# 鬼多变苍蝇

徽州状元戴有祺，与友夜醉，玩月出城，步回龙桥上。有蓝衣人持伞从西乡来，见戴公，欲前不前。疑为窃贼，直前擒问。曰：「我差役也，奉本官拘人。」戴曰：「汝太说谎。世上只有城里差人向城外拘人者，断无城外差人向城里拘人之理！」蓝衣者不得已，跪曰：「我非人，乃鬼也，奉阴官命，就城里拘人是实。」问：「有牌票乎？」曰：「有。」取而视之，其第三名即戴之表兄某也。戴欲救表兄，心疑所言不实，乃放之行，而坚坐桥上待之。四鼓，蓝衣者果至。戴问：「人可拘齐乎？」曰：「齐矣。」问：「何在？」曰：「在我所持伞上。」戴视之，有线缚五苍蝇在焉，嘶嘶有声。戴大笑，取而放之。其人惶急，踉跄走去。天色渐明，戴入城，至表兄处探问。其家人云：「家主病久，三更已死，四更复活，天明则又死矣。」

江宁刘某，年七岁，肾囊红肿，医药罔效。邻有饶氏妇，当阴司差役之事，到期，便与夫异床而寝，不饮不食，若痴迷者。刘母托往阴司一查。去三日，来报曰：「无妨也。二郎前世好食田鸡，剥杀太多，故今世群鸡来啮，相与报仇。然天生田鸡，原系供人食者，虫鱼皆八蜡神所管，只须向刘猛将军处烧香求祷，便可无恙。」如其言，子疾果痊。

一日者，饶氏睡两日夜方醒；醒后满身流汗，口呿喘不已。其嫂问故，曰：「邻妇某氏，凶恶难捉，冥王差我拘拿。不料他临时尚强有力，与我斗多时。幸亏我解下缠足布捆缚其手，才得牵来。」嫂曰：「现在何处？」曰：「在窗外梧桐树上。」嫂往观之，见无别物，只头发拴一苍蝇。嫂戏取蝇夹入针线箱中。未几，闻饶氏在床上有呼号声，良久乃苏，曰：「嫂为戏太虐！阴司因我拿某妇不到，重责三十板，勒限再拿。嫂速还我苍蝇，为免再责。」嫂视其臀，果有杖痕，始大悔，取苍蝇付之。饶氏取含口中睡去，遂亦平静。自此，不肯替人间查阴司事矣。

# 严秉玠

严秉玠，作云南禄劝县。县署东偏有屋三间，封锁甚严。相传狐仙所居，官到必祭。严循例致祭。其妻某必欲观之，屡伺门侧，不得见。一日，见美妇人倚窗梳头。妻素悍妒，虑惑其夫，率奴婢持棒冲入乱殴。美妇化作白鹅，绕地哀鸣。秉玠取印印其背，遂现原形委地，堕胎而死，胎中两小狐也。严取朱笔点其额，两小狐亦死。取大小狐投之火中，自此署中无狐，而严氏亦无恙。又一年，其妻怀孕，生双胞，头上各有一点红，如朱笔所点。妻大惊而陨。严以痛妻故，未几，亦病亡。小儿终不育。

# 奉新奇事

江西奉新村民李氏妇，生产三日，胎不下，其姑率三女守之。以倦故，又请邻妇三人轮流守护。一妇姓孙，有儿尚襁褓，不能同往，乃交托外婆家而率长子名锺者同往。锺已弱冠入学，虑夜间寂寞，乃持书一卷往。次日将午，其门内绝无人声，戚里疑之，打门入，则产妇死于床，七人死于地。七人中，六人衣服面目无他异，惟气绝而已，独孙秀才身尚端坐，右手执书如故。其左臂自肩以下，全身烧毁，直至脚底，黑如煤炭。合村大噪，鸣于官。急相验，命且掩埋，亦无从申报也。此事彭芸楣少司马为余言。

# 智恒僧

苏州陈国鸿，彭芸楣先生丁酉乡试所取孝廉，性好古玩。家园内有种荷花缸，年久不起，陈命扛起，阅其款识。缸下又得一坛，黄碧色，花纹甚古，中有淤泥朽骨数片。陈投骨于水，携坛入室。夜，梦一僧来曰：「我唐时僧智恒也。汝所取磁坛，乃我埋骨坛，速还我骨而土掩焉。」陈素豪，晓告友朋，不以为意。又三日，其母梦一长眉僧挟一恶状僧至，曰：「汝子无礼，贪我磁坛，抛撒我骨，我诉之不理，欺我老耳。我师兄大千闻之不平，故同来索汝子之命。」母惊醒，命家人遍寻所弃之骨，仅存一片。问孝廉，则已迷闷，不省人事矣。未十日而病亡。

# 三斗汉

三斗汉者，粤之鄙人也，其饭须三斗粟乃饱，人故呼为「三斗汉」。身长一丈，围抱不周。须虬面黑，乞食于市，所得莫能果腹。一日，之惠州，戏于提督军门外，双手挈二石狮去。提督召之，则仍挈双石狮而来。提督命五牛曳横木于前，三斗汉挽其后，用鞭鞭牛，牛奋欲奔，终不能移尺寸。提督奇其力，赏食马粮，使入伍学武。乃跪求云：「小人食须三斗粟，愿倍其粮。」提督许之。习武有年，驰马辄坠，箭发不中，乃改步卒。郁郁不得志而归，游于潮州。值潮之东门修湘子桥。桥梁石长三丈馀，宽厚皆尺五。众工构天架，数十人挽之，莫能上。三斗汉从旁笑曰：「如许众人，赪面汗背，犹不能升一条石块耶！」众怒其妄，命试之。遂登架，独挽而上，众股栗。桥洞故有百数，辛卯年圮其三，郡丞范公捐俸倡修，见此人能独挽巨石，费省工速，遂命尽挽其馀，赏钱数十千。不一月，食尽去，莫知所之。或云饿死于澄江。

# 苏南村

桐邑有苏南村者，病笃昏迷，问其家人曰：「李耕野、魏兆芳可曾来否？」家人莫知，漫应之。顷又问，答以：「未曾来。」曰：「尔等当着人唤他速来。」家人以为谩语，不应。乃长叹欲逝。家人仓皇遣健足奔市，购纸轿一乘。至，则见舆夫背有「李耕野」、「魏兆芳」字样，乃恍然悟，急焚之，而其气始绝。

舆夫姓字，乃好事者戏书也，竟成为真，亦奇。

# 叶生妻

桐城邑西牛栏铺界叶生，笔耕糊口，父兄业农。乾隆癸卯春，佃其族人田于牌门庄，阖室移居于是。其妻年十八，素端重寡言，忽发颠谩骂，其音不一，惟骂李某「丧绝天良，毁我辈十人冢，盖造房屋，好生受用，将我等骸骨践踏污秽。」叶生不解，询邻老，始知房主李某于康熙时平坟架屋，事实有之。乃诘其妻云：「平坟做屋，实李某事，于我何干？」妻答云：「当时李某气焰甚高，我等忍气不言，多出游避之。今看尔家运低，故在此泄忿。」骂音中惟此厉声者最恶，其九音偶尔相间，亦略平和。生许以拆屋培冢，答云：「屋有主人，尔不能擅拆，盍往商量？」生奔请李姓来，其妻引至堂西两正屋内指示曰：「此二椁也，此四坟也，其牖旁乃二女坟，我坟在床后墙下。」李问：「尔何人？」答云：「我阮姓孚名，年二十二，前明正德间儒生。读书白鹤观，戏习道教，竟成羽士。偶为贪色逾墙，被辱自缢。葬此十人中，惟我受践踏污秽更苦，故我纠合伊等同来。」李云：「汝骨在何处？」答曰：「正中一冢掘下三尺，见棺黑色者，是我也。」李踌躇不敢掘，鬼骂不息。远近劝者络绎而至，有问必答。或烧纸钱求之，其九鬼亦从旁劝解，音皆自其妻口中出。缢鬼骂曰：「汝等九个赌贼！得受叶家纸钱，彼此赶老羊快活，便来劝我么？」自是九鬼无声，惟缢鬼独闹。生请羽士禳解，属塾师陈某作荐送文。鬼大笑曰：「不通之极！某故事用错，某处文词鄙俗。况送我文，当求我，不应以威胁我。」塾师惭赧，唯唯而已。道士诵经略错，必加切责。

生之戚有程氏者，家素丰，方到门，鬼曰：「富翁来矣，当备好茶。」章孝廉甫与生有姻，将到，鬼曰：「文星至矣，求为我作墓志。」章口占一律赠之，曰：「当年底事竟投缳？遗体飘零瘗此间。茅屋妄成将拆去，高封误毁已培还。从兹独乐安黄壤，还望垂怜放翠鬟。他日超升借法力，直排阊阖列仙班。」鬼谢曰：「蒙奖太过。孚有风流罪过，安能排阊阖列仙班乎！惟五、六二语见教极是，吾遵命去矣。」临去，呼叶生字，告之曰：「吾不受道士忏悔，受文人忏悔，亦未忘结习故也。尔盍镌诗墓石以光泉壤？」生妻瞑目无言。越一日，乃醒。

# 七盗索命

杭州汤秀才世坤，年三十馀，馆于范家。一日晚坐，生徒四散。时冬月，畏风，书斋窗户尽闭。夜交三鼓，一灯荧然，汤方看书，窗外有无头人跳入，随其后者六人，皆无头，其头悉用带挂腰间，围汤，而各以头血滴之，涔涔冷湿，汤惊迷不能声。适馆僮持溺器来，一冲而散。汤陨地不醒，僮告主人，急来救起，灌姜汤数瓯，醒，具道所以，因乞回家。主人唤肩舆送之，天已大明。家住城隍山脚下，将近山，汤告舆夫不肯归家，愿仍至馆，云：「未至山脚下，望见夜中七断头鬼昂然高坐，似有相待之意。」主人无奈何，仍延馆中。遂大病，身热如焚。

主人素贤，为迎其妻来侍汤药。未三日，卒。已而苏，谓妻曰：

「吾不活矣，所以复苏者，冥府宽恩，许来相诀故也。昨病重时，见青衣四人拉吾同行，云：『有人告发索命事。』所到，黄沙茫茫，心知阴界，因问：『吾何罪？』青衣曰：『相公请自观其容便晓矣。』吾云：『人不能自见其容，作何观法？』四青衣各赠有柄小镜，曰：『请相公照。』如其言，便觉庞然魁梧，须长七八寸，非今生清瘦面貌。前生姓吴，名锵，乃明季娄县知县。七人者，七盗也，埋四万金于某所，被获后，谋以此金贿官免死，托娄县典史许某转请于我。许匿取二万，以二万说我。我彼时明知盗罪难逭，拒之。许典史引《左氏》『杀汝，璧将焉往』之说，请掘取其金而仍杀之。我一时心贪，竟从许计，此时悔之无及。乃随四人行至一处，宫阙壮丽，中坐衮袍阴官，色颇和。吾拜伏阶下，七鬼者捧头于肩，若有所诉。诉毕，仍挂头腰间。吾哀乞阴官。官曰：『我无成见，汝自向七鬼求情。』吾因转向七鬼叩头，云：『请高僧超度，多烧纸钱。』鬼俱不肯，其头摇于腰间，狞恶殊甚。开口露牙，就近来咬我颈。阴官喝曰：『盗休无礼。汝等罪应死，非某枉法。某之不良，有取尔等财耳。但起意者典史，非吴令，似可缓索渠命。』七鬼者又各以头装颈，哭曰：『我等向伊索债，非索命也。彼食朝廷俸而贪盗财，是亦一盗也。许典史久已被我等咀嚼矣。因吴令初转世为美女，嫁宋尚书牧仲为妾，宋贵人有文名，某等不敢近。今又托生汤家，汤祖宗素积德，家中应有科目。今年除夕，渠之姓名将被文昌君送上天榜，一入天榜，则邪魔不敢近，我等又休矣。千载一时，寻捉非易，愿官勿行妇人之仁。』阴官听毕蹙额曰：『盗亦有道，吾无如何。汝姑回阳间，一别妻孥可也。』以此，我得暂苏。」

语毕，不复开口。妻为焚烧黄白纸钱千百万，竟无言而卒。汤氏别房讳世昌者，次年乡试及第，中进士，入词林，人皆以为填天榜者所抽换矣。

# 陈清恪公吹气退鬼

陈公䳟年未遇时，与乡人李孚相善。秋夕，乘月色过李闲话。李故寒士，谓陈曰：「与妇谋酒不得，子少坐，我外出沽酒，与子赏月。」陈持其诗卷坐观待之。门外有妇人蓝衣蓬首开户入，见陈，便却去。陈疑李氏戚也，避客，故不入，乃侧坐避妇人。妇人袖物来，藏门槛下，身走入内。陈心疑何物，就槛视之，一绳也，臭，有血痕。陈悟此乃缢鬼，取其绳置靴中，坐如故。

少顷，蓬首妇出，探藏处，失绳，怒，直奔陈前，呼曰：「还我物！」陈曰：「何物？」妇不答，但耸立张口吹陈，冷风一阵如冰，毛发噤𬹼，灯荧荧青色将灭。陈私念：鬼尚有气，我独无气乎？乃亦鼓气吹妇。妇当公吹处，成一空洞，始而腹穿，继而胸穿，终乃头灭。顷刻，如轻烟散尽，不复见矣。

少顷，李持酒入，大呼：「妇缢于床！」陈笑曰：「无伤也，鬼绳尚在我靴。」告之故，乃共入解救，灌以姜汤。苏，问：「何故寻死？」其妻曰：「家贫甚，夫君好客不已。头止一钗，拔去沽酒。心闷甚，客又在外，未便声张。旁忽有蓬首妇人，自称左邻，告我以夫非为客拔钗也，将赴赌钱场耳。我愈郁恨，且念夜深，夫不归，客不去，无面目辞客。蓬首妇手作圈曰：『从此入即佛国，欢喜无量。』余从此圈入，而手套不紧，圈屡散。妇人曰：『取吾佛带来，则成佛矣。』走出取带，良久不来。余方冥然若梦，而君来救我矣。」访之邻，数月前果缢死一村妇。

# 陈圣涛遇狐

绍兴陈圣涛者，贫士也，丧偶。游扬州，寓天宁寺侧一小庙，庙僧遇之甚薄。陈见庙有小楼扃闭，问僧何故。僧曰：「楼有怪。」陈必欲登，乃开户入。见几上无丝毫尘，有镜架梳篦等物。大疑，以为僧藏妇人，不语出。过数日，望见美妇倚楼窥，陈亦目挑之。妇腾身下，已至陈所。陈始惊以为非人。其妇曰：「我仙也，汝毋怖，为有夙缘故耳。」款接甚殷，竟成夫妇。

每月朔，妇告假七日，云：「往泰山娘娘处听差。」陈乘妇去，启其箱，金玉灿然。陈一丝不取，代扃锁如初。妇归，陈私谓曰：「我贫甚，而君颇有馀资，盍假我屯货为生业乎？」妇曰：「君骨相贫，不能富，虽作商贾无益。且喜君行义甚高，开我之箱，分文不取，亦足敬也。请资君衣食。」自后，陈不起炊，中馈之事，妇主之。

居年馀，妇谓陈曰：「妾所蓄金已为君捐纳飞班通判，赴京投供，即可选也。妾请先入京师置屋待君。」陈曰：「娘子去，我从何处访寻？」曰：「君第入都，到彰义门，妾自遣人相迎。」陈如其言，后妇人两月入都，至彰义门，果有苍头跪曰：「主君到迟，娘娘相待久矣。」引至米市胡同，则崇垣大厦，奴婢数十人皆跪迎叩头如旧曾服侍者。陈亦不解其故。登堂，妇人盛服出迎，携手入房。陈问：「诸奴婢何以识我？」曰：「勿声张。妾假君形貌赴部投捐，又假君形貌买宅立契，诸奴婢投身时，亦假君形貌以临之，故皆认识君。」因私教陈曰：「若何姓，若何名，唤遣时须如我所嘱，毋为若辈所疑。」陈喜甚，因通书于家。

明年，陈之长子来，知父已续娶后母，入房拜见。母慈恤倍至，如所生。子亦孝敬不违。妇人曰：「闻儿有妇，何不偕来？明年可同至别驾任所。」长子唯唯。妇人赠舟车费，迎其妻入京同居。忽一日，门外有少年求见。陈问：「何人？」少年曰：「吾母在此。」陈问妇人，妇人曰：「是吾儿，妾前夫所生也。」唤入，拜陈，并拜陈之长子，呼为兄。

居亡何，妇假日也，不在家；长子亦外出。妻王氏方梳妆，少年窥嫂有色，排窗入，拥抱求欢。王不可，少年强之，弛下衣，以阴示嫂，茎头无肉而有毛，尖挺如立锥。王愈畏恶，大呼乞命。少年惧，奔出。王之裙褶已毁裂矣。长子夜归被酒，见妻容色有异，问之，具道所以。长子不胜忿，拔几上刀寻少年。少年已卧，就帐中斫之。烛照，一狐断首而毙。陈知其事，惊骇。惧妇人假满归，必索其子命，乃即夜父子逃归绍兴。官不赴选，一钱不得着身，贫如故。

# 长鬼被缚

竹墩沈翰林厚馀，少与友张姓同学读书。数日张不至，问之，张患伤寒甚剧，因往问候。入门悄然，将升堂，见堂上先有一长人端坐，仰面视堂上题额。沈疑非人，戏解腰带，潜缚其两腿。长人惊，转面相视。沈叩以「何处来？」长人云：「张某当死，余为勾差，当先来与其家堂神说明，再动手勾捉。」沈以张「寡母在堂，未娶无子，胡可以死？」恳画计缓之。长人亦有怜色，而谢以无术。沈代恳再三，长人曰：「只一法耳。张明日午时当死，先期有冥使五人偕余自其门外柳树下入。冥中鬼饥渴久，得饮食即忘事。君可预设两席，置六人座，君候于门外柳树边。有旋风自上而下，即拱揖入门，延之入座，勤为劝酬。视日影逾午，则起散。张可以免。」沈允诺，即入语张家人。届期，一一如所教。张至巳刻，已昏晕；当午，惟存一息；外席散，而神气渐复。沈大喜。

归月馀，夜梦前长人作痛楚状攒眉告曰：「前为君画策，张君得延一纪，入学，且当中某科副车，举二子。而余以泄冥事，为同辈所告，责四十板革役矣。余本非鬼，乃峡石镇挑脚夫刘先。今遭冥责，不复能行起。尚有三年阳数未终，须君语张君给日用费，终我馀年。」沈语张，张即持数十金偕沈买舟访之，果得其人，方以瘫疾卧床。乃拜谢床下，以所携金赠之而返。张后一如梦中所语。

# 西园女怪

杭郡周姓者，与友陈某游邗上，住某绅家。时初秋，尚有馀暑，所居屋颇隘。主人西园精舍数间，颇幽静，面山临池。二人移榻其中，数夜安然。

一夕，步月至二鼓，入室将寝，闻庭外步屟声，徐徐吟曰：「春花成往事，秋月又今宵。回首巫山远，空将两鬓凋。」两人初疑主人出游，既而语气不类，披衣窃视，见一美女背栏干立。两人私语：「未闻主人家有此人，且装束殊不似近时，得毋世所谓鬼魅者此乎？」陈少年情动，曰：「有此丽质，魅亦何妨？」因呼曰：「美女何不入室一谈？」庭外应声曰：「妾可入，君独不可出耶？」陈拉周启户出，不复见人。呼之，随呼随应，而人不可得。寻声以往，若在树间，审视之，则柳枝下倒悬一妇人首。二人骇极大呼。首坠地，跳跃而来。二人急奔避入室，首已随至。两人关门，尽力抵之；首啮门限，咋咋有声。俄闻鸡鸣，首跳跃去，至池而投。两人迨天明，急移住旧所，各病虐数十日。

# 雷诛营卒

乾隆三年二月间，雷震死一营卒。卒素无恶迹，人咸怪之。有同营老卒告于众曰：

「某顷已改行为善，二十年前披甲时曾有一事，我因同为班卒，稔知之。某将军猎皋亭山下，某立帐房于路旁。薄暮，有小尼过帐外。见前后无人，拉入行奸。尼再四抵拦，遗其裤而逸。某追半里许，尼避入一田家，某怅怅而返。尼所避之家仅一少妇，一小儿，其夫外出佣工。见尼入，拒之。尼语之故，哀求假宿。妇怜而许之，借以己裤，尼约以『三日后，当来归还』，未明即去。夫归，脱垢衣欲换。妇启箧，求之不得，而己裤故在，因悟前仓卒中误以夫裤借去。方自咎未言，而小儿在旁曰：『昨夜和尚来穿去耳。』夫疑之，细叩踪迹。儿具告和尚夜来哀求阿娘，如何留宿，如何借裤，如何带黑出门。妇力辩是尼非僧，夫不信，始以詈骂，继加捶楚。妇遍告邻佑。邻佑以事在昏夜，各推不知。妇不胜其冤，竟缢死。次早，其夫启门，见女尼持裤来还，并篮贮糕饵为谢。其子指以告父曰：『此即前夜借宿之和尚也。』夫悔，痛杖其子，毙于妇柩前，己亦自缢。邻里以经官不无多累，相与殡殓，寝其事。」

「次冬，将军又猎其地。土人有言之者，余虽心识为某卒，而事既寝息，遂不复言。曾密语某，某亦心动，自是改行为善，冀以盖愆，而不虞天诛之必不可逭也。」

# 青龙党

杭州旧有恶少歃血结盟，刺背为小青龙，号「青龙党」，横行闾里。雍正末年，臬司范国瑄擒治之，死者十之八九，首恶董超，竟以逃免。乾隆某年冬，梦其党数十人走告曰：「子为党首，虽幸逃免，明年当伏天诛。」董惶恐求计，众曰：「计惟投保叔塔草庵僧为徒，力持戒行，或可幸免。」董梦觉，访之塔下，果有老僧结草棚趺坐诵经。董长跪泣涕，自陈罪戾，愿度为弟子。老僧初犹逊谢，既见其情真，乃与剪发为头陀，令日间诵经，夜沿山敲木鱼念佛号。自冬至春，修持颇力。

四月某日，从市上化斋归，小憩土地祠。朦胧睡去，见其党来促曰：「速归！速归！今夕雷至矣！」董惊觉，踉跄归棚，天已昏黑，果有雷声。董以梦告僧。憎令跪己膝下，两袖蒙其顶而诵经如故。不数刻，电光绕棚，霹雳连下，或中棚左石，或中棚右树，如是者七八击，皆不得中。少顷，风雷俱止，云开见月。老僧谓难已过，掖以起曰：「从此当无事矣。」董惊魂少定，拜谢老憎，出棚外。忽电光烁然，震霆一声，已毙石上。

# 陈州考院

河南陈州学院衙堂后有楼三间封锁，相传有鬼物，康熙中，汤西崖先生以给谏视学其地，亦以老吏言，扃其楼如故。时值盛暑，幕中人多屋少，杭州王秀才煚，中州景秀才考祥，居常以胆气自壮，欲移居高楼。汤告以所闻，不信。断锁登楼，则明窗四敞，梁无点尘，愈疑前言为妄。景榻于楼之外间，王榻于楼之内间，让中一间为起坐所。

漏下二鼓，景先睡，王从中间持烛归寝，语景曰：「人言楼有祟，今数夕无事，可知前人无胆，为书吏所愚。」景未答，便闻楼梯下有履声徐徐登者。景呼王曰：「楼下何响？」王笑曰：「想楼下人故意来吓我耳。」少顷，其人连步上，景大窘，号呼；王亦起，持烛出。至中间，灯光收缩如萤火。二人惊，急添烧数烛。烛光稍大，而色终青绿。楼门洞开，门外立一青衣人，身长二尺，面长二尺，无目无口无鼻而有发，发直竖，亦长二尺许。二人大声唤楼下人来，此物遂倒身而下。窗外四面啾啾然作百种鬼声，房中什物皆动跃。二人几骇死，至鸡鸣始息。

次日，有老吏言：先是溧阳潘公督学时，岁试毕，明日当发案，潘已就寝。将二更，忽闻堂上击鼓声。潘遣僮问之，值堂吏曰顷有披发妇人从西考棚中出，上阶求见大人。吏以深夜，不敢传答。曰：「吾有冤，欲见大人陈诉。吾非人，乃鬼也。」吏惊仆，鬼因自击鼓。署中皆惶遽，不知所为。仆人张姓者，稍有胆，乃出问之。鬼曰：「大人见我何碍？今既不出，即烦致语：我，某县某生家仆妇也。主人涎我色奸我，不从，则鞭挞之。我语夫，夫醉后有不逊语，渠夜率家人杀我夫喂马。次早入房，命数人抱我行奸。我肆口詈之，遂大怒，立捶死，埋后园西石槽下。沉冤数载，今特来求申。」言毕大哭。张曰：「尔所告某生，今来就试否？」鬼曰：「来，已取第二等第十三名矣。」张入告潘公。公拆十三名视之，果某生姓名也，因令张出慰之曰：「当为尔檄府县查审。」鬼仰天长啸去。潘次日即以访闻檄县，果于石槽下得女尸，遂置生于法。此是衙门一异闻，而楼上之怪，究不知何物也。王后举孝廉，景后官侍御。

# 符离楚客

康熙十二年冬，有楚客贸易山东，由徐州至符离。约二鼓，北风劲甚，见道旁酒肆灯火方盛。入饮，即假宿焉。店中人似有难色，有老者怜其仓迫，谓曰：「方设馔以待远归之士，无馀酒饮君。右有耳房，可以暂宿。」引客进。

客饥渴甚，不能成寐，闻外间人马喧声，心疑之。起，从门隙窥，见店中匝地皆军士，据地饮食，谈说兵间事。皆不甚晓。少顷，众相呼曰：「主将来矣。」远远有嗬殿声，咸趋出迎候。见纸灯数十，错落而来，一雄壮长髯者下马，入店上坐，众人伺立门外。店主人具酒食上，𫗦啜有声。毕，呼军士入曰：「尔辈远出久矣，各且归队，吾亦少憩，俟文书至，再行未迟。」众诺而退。随呼曰：「阿七，来！」有少年军士从店左门出，店中人闭门避去。阿七引长髯者入左门，门隙有灯射出。客从右耳房潜至左门隙窥之，见门内有竹床，无睡具，灯置地上。长髯者引手撼其头，头即坠下，放置床上。阿七代捉其左右臂，亦皆坠下，分置床内外。然后倒身卧于床，阿七摇其身，自腰下对裂作两段，倒于地。灯亦旋灭。客悸甚，飞趋耳房，以袖掩面卧，辗转不能寐。

遥闻鸡鸣一二次，渐觉身冷。启袖，见天色微明，身乃卧乱树中。旷野无屋，亦无坟堆。冒寒行三里许，始有店。店主人方开门，迓问：「客来何早？」客告以所遇，并问所宿为何地？曰：「此间皆旧战场也。」

# 徐氏疫亡

雍正壬子冬，杭城徐姓嫁女某家。杭俗：弥月行双回门礼。是日，婿饮于徐，徐为设榻厅楼下。婿就帐未寝，闻楼梯有行步声，见四人下楼立灯前：一纱帽朱衣，一方巾道服，馀二人皆暖帽皮袍，相与叹息。少顷，有女装者五人，亦来掩泣于灯前。有高年妇人指帐中曰：「可托此人？」纱帽者摇手曰：「无济。」且泣曰：「吾当求张先生存吾门一线耳。」互相劝慰，或坐或行。婿悸极，不能出声。迨五鼓，方相扶上楼。桌下忽走出一黑面人，急上梯挽红衣者曰：「独不能为我留一线耶！」红衣者唯唯。时鸡已鸣，黑面人奔桌下去。婿候窗微亮，披衣入内，叩楼上何人所居，曰：「新年供祖先神像，无人住也。」婿上楼观像，衣饰状貌与所见不同，心不解所以，秘而不言。

先是，徐家三子皆受业于张有虔先生，是年，张馆松江。五月中，以母病归，乞其弟子往权馆。徐故富家，皆不欲出。张强之，主人命第三子往。有阿寿者，奴产子也，向事张谨，因命同往。主仆出门，未二十日，杭州虾蟆瘟大作。徐一家上下十二口，死者十人，惟第三子与阿寿以外出故免。闻丧，归。婿以所见语之，徐愕然曰：「阿寿之父名阿黑，以面黑故也，君所见从桌下出者是矣。」

# 蒋文恪公说二事

余座主蒋文恪公，居李广桥赐第。自言：少时读书平台，其地与他屋隔远，每夜坐呼人，辄有应声而无人至。一夜欲溲，窗外月不甚明，又无相伴者，乃呼其所随僮名，应声答。令之入，卒不入。启户出，见一人方枕外墙门阈，以头向内而应。公初疑为某僮醉，骂之，其卧如故。公怒，行至阈边，思扑之，见所卧人长三尺，方巾皂衣，白须，如世所塑土地样。公喝之，其人冉冉没矣。

公父文肃公戒子孙不得近优人，故终文肃之世，从无演戏觞客之事。文肃殁后十年，文恪稍稍演戏，而不敢蓄养伶人。老奴顾升乘文恪燕坐，谈及梨园，怂恿曰：「外间优人总不若家伶为佳，且便于传唤。家中奴产子甚众，何不延教师择数奴演之？」文恪心动，未答。忽见顾升惊怖，面色顿异，两手如受桎梏，身倒于地，以头钻入椅脚中，由一椅脚穿至第二椅脚，由第二椅脚穿至第三椅脚。自首至足，若纳于匣。呼之不应。公急召巫医，百计解救。夜半始苏，曰：「怕杀！怕杀！方前言毕时，见一长人捽奴出，先老主人坐堂上，声色俱厉，曰：『尔为吾家世仆，吾之遗训，尔岂不知！何得导五郎蓄戏子？著捆打四十，活掩棺中！』奴闷绝，不知所为。最后闻远远有呼唤声，奴在棺中，欲应不能。后稍觉清快，亦不知何以得出。」验其臀，果有青黑痕。

# 猎户除狐

海昌元化镇，有富家，卧房三间在楼上。日间，人俱下楼理家务。一日其妇上楼取衣，楼门内闭，加橛焉。因思：家中人皆在下，谁为此者？板隙窥之，见男子坐于床，疑为偷儿，呼家人齐上。其人大声曰：「我当移家此楼。我先来，家眷行且至矣。假尔床桌一用，馀物还汝。」自窗间掷其箧箱零星之物于地。少顷，闻楼上聚语声，三间房内，老幼杂遝，敲盘而唱曰：「主人翁！主人翁！千里客来，酒无一锺？」其家畏之，具酒四桌置庭中，其桌即凭空取上。食毕，复从空掷下。此后，亦不甚作恶。

富家延道士为驱除，方在外定议归，楼上人又唱曰：「狗道，狗道，何人敢到！」明日，道士至，方布坛，若有物捶之；踉跄奔出，一切神像法器，皆撒门外。自此，日夜不宁。乃至江西求张天师，天师命法官某来。其怪又唱曰：「天师，天师，无法可施。法官，法官，来亦枉然。」俄而，法官至，若有人捽其首而掷之，面破衣裂，法官大惭，曰：「此怪力量大，须请谢法官来才可。谢住长安，镇某观中。」主人迎谢来，立坛施法，怪竟不唱。富家喜甚。忽红光一道，有白须者从空中至楼，呼曰：「毋畏谢道士。谢所行法，我能破之！」谢坐厅前诵咒，掷钵于地，走如飞，周厅盘旋，欲飞上楼者屡矣，而终不得上。须臾，楼上摇铜铃，琅琅声响，钵遂委地，不复转动。谢惊曰：「吾力竭，不能除此怪。」即取钵走，而楼上欢呼之声彻墙外。自是，作祟无所不至。如是者又半年。

冬暮大雪，有猎户十馀人来借宿，其家告以「借宿不难，恐有扰累。」猎户曰：「此狐也，我辈猎狐者也，但求烧酒饮醉，当有以报君。」其家即沽酒具肴馔，彻内外燃巨烛。猎户轰饮，大醉，各出鸟枪，装火药，向空点放。烟尘障天，竟夕震动，迨天明雪止始去。其家方虑惊骇之当更作祟，乃竟夕悄然。又数日，了无所闻。上楼察之：则群毛委地，窗槅尽开，而其怪迁矣。
