---
title: 卷六
---

# 猪道人即郑鄤

明季，华山寺中养一猪，年代甚久，毛尽脱落，能持斋，不食秽物，闻诵经声，则叩首作顶礼状，合寺僧以「道人」呼之。

一夕，老病将死，寺中住持湛一和尚者，素有道行，将往他处说法，召其徒谓曰：「猪道人若死，必碎割之，分其肉啖寺邻。」众僧虽诺之，而心以为非。已而猪死，乃私埋之。湛一归，问猪死作何处分。众僧以实告，且曰：「佛法戒杀，故某等已埋葬之。」湛一大惊，即往埋猪处，以杖击地哭曰：「吾负汝！吾负汝！」众僧问故，曰：「三十年后，某村有一清贵官无辜而受极刑者，即此猪也。猪前生系宰官，有负心事，知恶劫难逃，托生为畜，来求超度。我故立意以刀解法厌胜之，不意为汝辈庸流所误。然此亦大数，无可挽回也。」

崇祯间，某村翰林郑鄤素行端方，在东林党籍中，为其舅吴某诬其杖母事，凌迟处死，天下冤之。其时湛一业已圆寂，众方服其通因果也。

# 徐先生

宿松石赞臣家饶于财，兄弟数人，资各数万。宿俗：富饶之家，每日必设一家常饭置外厅堂，不拘来客，皆就食焉，号曰「燕坐」。忽有徐姓者，清瘦微须，亦来就食，指门外青山曰：「君等曾见过山跳乎？」曰：「未也。」徐以手指三撮，山果三跃。众人大奇之，呼为先生。

先生谓赞臣曰：「君等家资虽富，能炼丹，可加十倍。」群兄弟惑其言，置炉设灶，各出银母数千以求子金。二房弟妇某氏，素黠，暗置铜于银母中，不与先生见。亡何炭炽，风雷起于屋上，劈碎瓦数片。先生骂曰：「此必有假银搀杂，致于鬼神怒。」询之，果然，合家骇服。先生置铜盘于空中，呼曰：「丹来。」盘中铿然，一锭坠下；连呼之，铿铿之声不已，大锭小锭齐落于盘。先生曰：「炼大丹在深山中人迹不到之所，可致千万，盍随我往江西庐山乎？」石氏兄弟愈喜，即载银数万随先生往。未半途，先生上岸去矣。夜，率大盗数十明火执杖来劫取银，曰：「毋怖，我虽盗魁，然颇有良心。念汝等供养我甚诚，当留下千金，俾汝等还乡。」于是，石家兄弟以全数与之，惘惘然归。

十年后，安庆按察使衙门役吏差人来召赞臣，曰：「狱有大盗徐某，请君相见。」赞臣不得已往，果见先生。先生曰：「我劫数已尽，死亦何辞。但念我数年交谊，为葬其遗骸。」脱手上金钏四只与赞臣为棺费，且曰：「我大限在七月一日未时，汝可来送。」至期，赞臣往市曹，见先生反接待斩。忽胯下出一小儿作先生音曰：「看杀我！看杀我！」须臾头落，小儿亦不见。其时臬使为祖廷圭，满洲正蓝旗人。

# 秦毛人

湖广郧阳房县有房山，高险幽远，四面石洞如房。多毛人，长丈馀，遍体生毛，往往出山食人鸡犬，拒之者必遭攫搏。以枪炮击之，铅子皆落地，不能伤。相传制之法，只须以手合拍，叫曰：「筑长城！筑长城！」则毛人仓皇逃去。余有世好张君名敔者，曾官其地，试之果然。土人曰：「秦时筑长城，人避入山中，岁久不死，遂成此怪。见人必问：『城修完否？』以故知其所怯而吓之。」数千年后犹畏秦法，可想见始皇之威。

# 貘

房山有貘兽，好食铜铁而不伤人。凡民间犁锄刀斧之类，见则涎流，食之如腐。城门上所包铁皮，尽为所啖。

# 人同

喀尔喀有兽，似猴非猴，中国人呼为「人同」，番人呼为「噶里」。往往窥探穹庐，乞人饮食，或乞取小刀烟具之属。被人呼喝，即弃而走。有某将军畜养之，唤使莝豆樵汲等事，颇能服役。居一年，将军任满，归。人同立马前，泪下如雨，相从十馀里，麾之不去。将军曰：「汝之不能从我至中国，犹我之不能从汝居此土也。汝送我可止矣。」人同悲鸣而去，犹屡回头仰视云。

# 人虾

国初，有前明逸老某欲殉难，而不肯死于刀绳水火。念乐死莫如信陵君，以醇酒妇人自戕。仿而为之，多娶姬妾，终日荒淫。如是数年，卒不得死，但督脉断矣，头弯背驼，伛偻如熟虾，匍匐而行。人戏呼之曰「人虾」。如是者二十馀年，八十四岁方死。王子坚先生言幼时犹见此翁。

# 鸭嬖

江西高安县僮杨贵，年十九岁，微有姿，性柔和。有狎之者，都无所拒。一日夏间，浴于池中，忽一雄鸭飞啮其臀，而以尾扑之作抽叠状，击之不去。须臾死矣，尾后拖下肉茎一缕，臊水涓涓然。合署人大笑，呼杨为「鸭嬖」。

# 赑屃精

无锡华生，美风姿，家住水沟头，密迩圣庙。庙前有桥甚阔，多为游人憩息。夏日，生上桥纳凉，日将夕，步入学宫，见间道侧一小门，有女徘徊户下。生心动，试前乞火。女笑而与之，亦以目相注。生更欲进词，而女已阖扉，遂记门径而出。次日再往，女已在门相待。生叩姓氏，知为学中门斗女，且曰：「妾舍逼隘，不避耳目；卿家咫尺，但得静僻一室，妾当夜分相就。卿明夕可待我于门。」生喜急归，诳妇以畏暑，宜独寝，洒扫外室，潜候于门。女果夜来，携手入室，生喜过望。自是每夕必至。

数月后，生渐羸弱。父母潜窥寝处，见生与女并坐嬉笑，亟排闼入，寂然无人，乃严诘生，生备道始末，父母大骇，偕生赴学宫踪迹，绝无向时门径；遍访门斗中，亦并无有女者。其知为妖，乃广延僧道，请符箓，一无所效。其父研朱砂与生曰：「俟其来时，潜印女身，便可踪迹。」生俟女睡，以朱砂散置发上，而女不知。次日，父母偕人入圣庙遍寻，绝无影响。忽闻邻妇诟小儿曰：「甫换新裤，又染猩红，从何处染来耶？」其父闻而异之，往视，小儿裤上尽朱砂，因究儿所自。曰：「适骑学宫前负碑龟首，不觉染此。」往视赑屃之首，朱砂在焉。乃启学宫，碎碑下龟首，石片片有血丝，腹中有小石如卵，坚光若镜，锤之不碎，远投太湖。自是女不复来。

阅半月，女忽直入寝所詈生曰：「我何负卿？竟碎我身体！然我亦不恼也。卿父母所虑者，为卿病耳。今已乞得仙宫灵药，服之当无恙。」出草叶数茎，强生食。其味香甘，且云：「前者居处相近，可朝夕往返；今稍远，便当长住此矣。」自是白昼见形，惟不饮食，家人大小咸得见之。生妻大骂，女笑而不答。每夕，生妻拥生坐床，不令女上，女亦不强。但一就枕，妻即惛惛长睡，不知所为，而女独与生寝。生服灵药后，精神顿好，绝不似曩时孱弱。父母无奈，姑听之。如是年馀。

一日，生偶行街市，有一疥道人熟视生曰：「君妖气过重，不实言，死期近矣！」生以实告。疥道人邀入茶肆，取背上葫芦倾酒饮之，出黄纸二符授生曰：「汝持归，一贴寝门，一贴床上，毋令女知。彼缘尚未绝，俟八月十五夜，我当来相见。」时六月中旬也。生归，如约贴符。女至门惊却，大诟曰：「何又薄情若此？然吾岂惧此哉！」词甚厉，而终不敢入。良久，大笑曰：「我有要语告君，凭君自择，君且启符。」如其言，乃入，告生曰：「郎君貌美，妾爱君，道人亦爱君。妾爱君，想君为夫；道人爱君，想君为龙阳耳。二者，郎君择焉。」生大悟，遂相爱如初。

至中秋望夕，生方与女并坐看月，忽闻唤名声，见一人露半身于短墙外。迫视之，疥道人也。拉生告曰：「妖缘将尽，特来为汝驱除。」生意不欲。道人曰：「妖以秽言谤我，我亦知之，以此愈不饶他。」书二符曰：「速去擒来。」生方逡巡，适家人出，遽将符送至妻所。妻大喜，持符向女，女战栗作噤，乃缚女手，拥之以行。女泣谓生曰：「早知缘尽当去，因一点痴情，淹留受祸。但数年恩爱，卿所深知，今当永诀，乞置我于墙阴，勿令月光照我，或冀须臾缓死。卿能见怜否？」生固不忍绝之也，乃拥女至墙阴，手解其缚。女奋身跃起，化一片黑云，平地飞升。道人亦长啸一声，向东南腾空追去，不知所往。

# 阴间中秋官不办事

罗之芳，湖北荆州府监利县举人。辛未会试，有福建浦城县李姓者来拜，曰：「足下今科必中，但恐未能馆选。」罗询其故，李不肯说，云：「俟验后再说。」榜发，果中进士，竟未馆选，乃往问之。据云：「前得一梦，梦足下将为浦城县老父台，故来相访。」罗还家，选期尚早，乃就馆某氏，自道将来选宫，必得浦城矣。不料处馆三年，一病而殁，家中亦不知李所说梦中事也。

又一年后八月十五日，家中请仙，乩盘大书：「我系罗之芳，今回来了。」合家不信，乩上书：「你等若不信，有螺蛳湾田契一纸，我当年因殁于馆中，未得清付家中，尚记得夹在《礼记》某篇内。尔等现在与田邻构讼，可查出呈验，则四至分明，讼事可息。」家人当即检查，果得此契，于是合家痛哭。乩上亦写数十「哭」字。问：「现在何处？」乩写：「做浦城县城隍。」且云：「阴间比阳间公事更忙，一刻不暇，惟中秋一日，例不办事。然必月朗风清，英魂方能行远。今适逢此夕，故得闲回家一走。若平常日子，便不得暇回来了。」又吩咐家人：「庭外草木不得摇动，我带回鬼吏鬼卒有十馀人，皆依草附木而栖。鬼性畏风，若无所凭借，被风一吹，便不知飘泊何处，岂不是我做城隍的反害了他们么！」乩盘书毕，又做长赋一篇乃去。

# 缚山魈

湖州孙叶飞先生，掌教云南，素豪于饮。中秋夕，招诸生饮于乐志堂，月色大明，忽几上有声，如大石崩压之状。正愕视间，门外有怪，头戴红纬帽，黑瘦如猴，颈下绿毛茸茸然，以一足跳跃而至。见诸客方饮，大笑去，声如裂竹。人皆指为山魈，不敢近前。伺其所往，则闯入右首厨房。厨者醉卧床上，山魈揭帐视之，又笑不止。众大呼，厨人惊醒见怪，即持木棍殴击，山魈亦伸臂作攫搏状。厨夫素勇，手抱怪腰，同滚地上。众人各持刀棍来助，斫之不入。棍击良久，渐渐缩小，面目模糊，变一肉团；乃以绳捆于柱，拟天明将投之江。

至鸡鸣时，又复几上有极大声响，急往视之，怪已不见。地上遗纬帽一顶，乃书院生徒朱某之物。方知院中秀才往往失帽，皆此怪所窃。而此怪好戴纬帽，亦不可解。

# 门夹鬼腿

尹月恒住杭州艮山门外，自沙河滩归，怀菱半斤。路经钵盂潭，人稀地旷，有义冢数堆，觉怀内轻松，探所买菱，已失去矣。因转身寻至义冢，见菱肉剖碎，并聚冢尖。尹复拾至怀内，踉跄归家。

食未竟而病大作，喊云：「吾等不尝菱肉久矣！欲借以解宿馋。汝必尽数取回，何吝啬若是？今吾等至汝家，非饱食不去。」其家惧，即供饭为主人赎罪。杭俗例：凡送鬼者，前人送出门，后人把门闭。其家循此例，闭门过急，尹复大声云：「汝请客当恭敬。今吾等犹未走，而汝门骤闭，夹坏我腿，痛苦难禁。非再大烹请我，则吾永不出汝门矣。」因复祈禳，尹病稍安。然旋好旋发不脱体，卒以此亡。

# 祭雷文

黄湘舟云：渠田邻某有子，生十五岁，被雷震死，其父作文祭雷云：「雷之神，谁敢侮？雷之击，谁敢阻？虽然，我有一言问雷祖。说是吾儿今生孽，我儿今年才十五。说是我儿前生孽，何不使他今生不出土？雷公雷公作何语？」祭毕，写其文于黄纸焚之。忽又霹雳一声，其子活矣。

# 王介眉侍读是习凿齿后身

吾乡孝廉王介眉，名延年，同荐博学鸿词。少尝梦至一室，秘书古器，盎然横陈。榻坐一叟，短身白须，见客不起，亦不言。又有一人颀而黑，揖介眉而言曰：「余，汉之陈寿也，作《三国志》，黜刘帝魏，实出无心，不料后人以为口实。」指榻上人曰：「赖此彦威先生以《汉晋春秋》正之。汝乃先生之后身，闻方撰《历代编年纪事》，夙根在此，须勉而成之。」言讫，手授一卷书，俾题六绝句而寤。寤后仅记二句，曰：「惭无《汉晋春秋》笔，敢道前生是彦威。」后介眉年八十馀，进呈所撰《编年纪事》，得赐翰林侍读。

# 周若虚

慈溪周若虚，久困场屋，在城外谢家店教读四十馀年，凡村内长幼，靡不受业。一日，晚膳后在馆独坐，有学生冯某向前作揖，邀若虚至家，有要事相恳。言毕告别，辞色之间，甚觉惨惋。若虚忆冯某已死，所见者系鬼，不觉大惊，即诣其家。

冯某之父梦兰在门外伫立，见即挽留小饮。若虚亦不道其所以，闲话家常。不觉漏下三鼓，不能回家，梦兰留宿楼上；在中间设榻，间壁即冯某之妻王氏住房，隐隐似有哭声。若虚秉烛不寐。见楼梯上有青衣妇人，屡屡伸头窥探，始露半面，继现全身。若虚嗬问：「何人？」其妇厉声曰：「周先生，此时应该睡矣。」若虚曰：「我睡与不睡，与汝何干？」妇曰：「我是何人！与先生何干？」即披发沥血，持绳奔犯。若虚惊骇欲倒，忽背后有人用手持扶，曰：「先生休怕，学生在此保护。」谛视之，即已故之冯生也。随即不见。

若虚喊叫，其父梦兰持烛上楼，若虚具道所见。梦兰即叫媳妇王氏开门，杳无声息；抉门入，则身已悬梁上矣。若虚协同解救，逾时始苏。因午前王氏与小姑争闹，被翁责骂，短见轻生，恶鬼乘机而至。其夫在泉下知之，故求援于若虚。

# 葛道人以风洗手

葛道人者，杭州仁和人，家素小康，性好道。年五十外，分家资，半以与子，而挟其半以游。过钱塘江，将取道入天台山，路遇一叟拱手曰：「子有道骨，盍学道？」葛与谈，甚悦。叟曰：「某福建人也，明习天文，曾官于钦天监，辞官归二十年矣。子如不弃，明春当候子于家。」写居址与之。

葛次年如期往访，不遇，怅怅欲回。晚入旅店，又见一道士，貌伟神清，终夕不发一语。葛就而与谈，自陈为访仙故来。道士曰：「子果有志，吾荐子入庐山，见吾师兄云林先生，可以为子师。」葛求荐书而往。行深山中十馀日，不见踪迹，心窃疑之。

一日，见山洞中坐一老人，以手招风作盥沐状。葛异之，因陈道人书拜于座下。老人曰：「汝来太早矣！尚有人间未了缘三十年。吾且与汝经一卷，法宝一件，汝出山诵经守宝以济世人，三十年后再入山，吾传汝道可也。」葛问：「以手招风何为？」曰：「修神仙术成者，食不用火，沐不用水，招风所以洗手也。」因导葛出山。行未半日，已至南昌大路矣。

至家，葛道人学其术，能治鬼服妖。所谓法宝者，乃一鹅子石，有缝，颇似人眼，有光芒，能自动闪闪，如交睫然。葛亦不轻以示人也。

# 沈姓妻

杭州有沈姓者，住运司署前，与葛道人善。其长子旭初，妻有娠，询道人说男女。道人命：「取水一碗来。」沈与水，置几上。道人默念咒语数通，侧耳听片时，蹙额曰：「奈何！奈何！」沈惊问故，曰：「汝妻不久有难，恐伤性命，不暇问男女也。」沈虽素知道人灵异，然其妻甚健，疑信参半。

未几，沈妻持灯上楼，忽大声呼痛。其翁姑与其夫急走视之，已卧床颠扑，面作笑容曰：「今日乃泄我恨。」其声若绍兴人。沈夫妻环叩之，答曰：「我自报冤，不干汝事。」沈急命次子某往求道人。道人至，取米一碗，口作咒语，手撮米击病者。病者作畏惧状曰：「我奉符命报冤，道人勿打！」道人曰：「汝有何冤？」病者答曰：「予，山阴人也。此女前生乃予邻家妇。予时四岁，偶戏其家，碎其碗。伊詈我母与私夫某往来，故生此恶儿。予诉之母，母恐我泄其事，挞予至死。是致予死者，此妇也。我仇之久矣，今始寻着。」道人告沈曰：「报冤索命事，都是东岳掌管，必须诉于岳帝，允救，方可以法治；否则难救。」沈清晨赴法华山岳帝庙，默诉其事，占得上上签，归告道人。其时妇胎已堕，道人嫌不洁，不肯入房。沈合家哭求，道人乃诣榻前，书召彩云符一纸，问：「好看否？」病妇答曰：「好。」道人曰：「何不出观？」应曰：「诺。」道人即捏诀向空一捉，曰：「得矣。」驰下楼去，病人昏迷若醒，曰：「我为何遍身痛极？腹甚饥。」左右与之食。

安未半刻，又作哭声曰：「汝携我孙去，我在此，亦能索汝命！」言毕，颠狂如故。口中作声甚杂，皆杭音。内有一鬼云：「我辈皆张老头儿邀来，你家若肯斋荐，我等即去。」沈邀僧作道场，众声称谢不已。忽又作张老者声云：「我是正客，如何反轻我？诸人馒头皆是菜心，我独豆沙多而菜心少？」沈视所设张老位前，果如所言，乃换与之。求其去，终不肯，复请道人来。道人授桃枝一束，曰：「吵则打之。」沈持入，向病人作欲打势。妇哀鸣曰：「勿打，我去，我去。」道人立门外，预设一瓮，向空骂曰：「速入此中！」用符一纸封其口携去，沈妇从此愈矣。

半年后，有人遇道人于理安寺，见众僧扛道人行空室中，七昼夜不著土木，口吐黑汁数升，污沾衣，色如血。告人曰：「我以童真之身污产妇秽气，幸众长老超度，不然，几堕落矣。」

# 怪弄爆竹自焚

绍兴民家有楼，终年𫔎闭。一日，有远客来求宿。主人曰：「宅东有楼，君敢居乎？」客问故，曰：「此楼素积辎重，二仆居之。夜半闻叫号声，往视之，见二仆颜色如土，战栗不能言。少顷云：『我二人甫睡，尚未灭烛，见一物长尺许，如人间石敢当状，至榻前，搴帏欲上。我等骇极，不觉大呼狂奔而下。』所见如此，自是莫敢有楼居者。」客闻笑曰：「仆请身试之。」主人不能挽，为涤尘土，列几席而下榻焉。客登楼，燃烛佩剑以待。

漏三下，有声索索自室北隅起。凝睇窥之，见一怪如主人所言状，跳而登座，翻阅客之书卷。良久，复启其箧，陈物几上，一一审视。箧内有徽州炮竹数枚，怪持向灯前，把玩良久。烟花飞落药线上，轰然一声，响如霹雳，此怪唧唧滚地，遂殁不见。心大异之，虞其复来，待至漏尽，竟匿迹销声矣。

晨起告主人，互相惊诧。至夜，客仍宿楼上，杳无所见。此后，楼中怪绝。

# 喀雄

喀雄者，姓杨，父作守备，早亡。表叔周某，作副将，镇河州，怜其孤，抚养之。周有女，年相若，见雄少年聪秀，颇爱之，时与饮食。周家法甚严，卒无他事。

有务子者，亦周戚也，直宿书斋。夏月，雄苦热，徘徊月下，见周女冉冉而至，遂与成欢。次日入内，见女晓妆，雄目之而笑，女亦笑迎之。自后无日不至。务子闻其房中笑语，疑而窥之，见雄与周女相狎，而心大妒，密白周公。周入宅让其夫人，夫人曰：「女儿夜夜与我同床，焉有此事？」周终以为疑，借他事杖雄而遣之。雄无所依，栖身兰州古寺中。

一日者，女忽至，带来辎重甚富。雄惊且喜，问：「从何来？」曰：「与我叔父同来。」盖周公之弟名铻者，亦武官也，方升兰州守备。雄深信不疑，与女居半月，扬扬如富人。叔到任后，遇诸涂，喜曰：「侄在此乎？」曰：「然。」叔策马登其堂，侄妇出拜，乃周女也，大惊问故，雄具言之。铻曰：「予来时，不闻署中失女事，岂吾兄讳之耶？」居数日，借公事回河州，备述其事。周大骇，曰：「吾女宛然在室，顷且同饭，哪有此事？或者其狐仙所冒托耶！」夫人曰：「与其使狐狸冒托我女之名，玷我闺门，不如竟以真女妻之，看渠如何？」周兄弟二人大以为然，即招雄归成亲。

合卺之夕，西宁之女先已在房，雄茫然不知所措。女笑而谓之曰：「何事张皇？儿狐也，实为报德而来。令祖作将军时，尝猎于土门关。儿贯矢被擒，令祖拔失纵之。屡欲报恩，无从下手。近知郎爱周女而不得，故来作冰人，以偿汝愿。亦因子与周女有夙缘，不然，儿亦不能为力也。今媒已成，儿去矣。」倏然不见。

# 常熟程生

乾隆甲子，江南乡试，常熟程生，年四十许，头场已入号矣，夜忽惊叫，似得疯病者。同号生怜而问之，俯首不答。日未午，即收拾考篮，投白卷求出。同号生不解其意，牵裾强问之，曰：「我有亏心事发觉矣。我年未三十时，馆某搢绅家，弟子四人，皆主人之子侄也。有柳生者，年十九，貌美，余心慕，欲私之，不得其间，适清明节，诸生俱归家扫墓，惟柳生与余相对，余挑以诗曰：『绣被凭谁寝？相逢自有因。亭亭临玉树，可许凤栖身？』柳见之脸红，团而嚼之。余以为可动矣，遂强以酒，俟其醉而私焉。五更，柳醒，知已被污，大恸。余劝慰之，沉沉睡去。天明，则柳已缢死床上矣。家人不知其故，余不敢言，饮泣而已。不料昨进号，见柳生先坐号中，旁一皂隶，将我与柳齐牵至阴司处。有官府坐堂上，柳诉良久，余亦认罪。神判曰：「律载：鸡奸者照以秽物入人口例，决杖一百。汝为人师，而居心淫邪，应加一等治罪。汝命该两榜，且有禄籍，今尽削去。』柳生争曰：『渠应抵命，杖太轻。』阴官笑曰：『汝虽死，终非程所杀也。倘程因汝不从而竟杀汝，将何罪以抵之？且汝身为男子，上有老母，此身关系甚大，何得学妇女之见羞忿轻生？《易》称：「窥观女贞，亦可丑也。」从古朝廷旌烈女不旌贞童，圣人立法之意，汝独不三思耶？」柳闻之大悔，两手自搏，泪如雨下。神笑曰：『念汝迂拘，著罚往山西蒋善人家作节妇，替他谨守闺门，享受旌表。』判毕，将我杖三十放还魂，依然在号中。现在下身痛楚，不能作文；就作文，亦终不中也。不去何为？」遂呻吟颓唐而去。

# 怪风

凉州大靖营有松山者，在沙碛中，古战场也。将军塔思哈因公领兵过其处，白草黄云，一望无际。忽见一山高千仞，中有火星万点，蔽日而来，声若雷霆，人马失色。哈大惊，谓是山移。俄而渐近，不及回避，乃同下马闭目据地，互相抱持。顷之，天地如墨，人人滚地，马亦翻倒，良久始定。麾下三十六人，满面皆血，石子嵌入面皮，深者半寸。回望高山，已在数十里之外。日暮，抵大靖营，告总兵马成龙。马笑曰：「此风怪，非山移也。若山移，公等死矣。此等风，塞外至冬常常有之，不伤性命。但公等为沙石所击，从此尽成麻面，年貌册又须另造矣。」

# 孝女

京师崇文门外花儿市居民，皆以制通草花为业。有幼女奉老父居，亦以制花生活。父久病不起，女忘啜废寝，明慰暗忧。适有邻媪纠众妇女往丫髻山进香者，女因问：「进香可能疗父病否？」媪曰：「诚心祈祷，灵应如响。」女曰：「此间去山，道里几何？」曰：「百馀里。」曰：「一里几何？」媪曰：「二百五十步。」女谨记之。每夜静父寝，持香一炷，自计步数里数，绕院叩头，默祝身为女子不能朝山之故。如是者半月有馀。向例：丫髻山奉祀碧霞元君，凡王公搢绅，每至四月，无不进香，以鸡鸣时即上殿拈香者为头香。头香必待大富贵家，庶人无敢僭越。时有太监张某往进头香，甫辟殿门，已有香在炉中。张怒责庙主，庙主曰：「殿不曾开，不识此香何由得上。」张曰：「既往不咎，明日当来上头香，汝可待我，毋许别人先入。」庙主唯唯。

次日始四更，张已至；至则炉中香已宛然，一女子方礼拜伏地，闻人声，倏不见。张曰：「岂有神圣之前鬼怪敢公然出现者，此必有因。」坐二山门外，聚香客而告之，并详述所见容态服饰。一媪听良久，曰：「据君所见，乃吾邻女某也。」 因说其在家救父礼拜之事。张叹曰：「此孝女，神感也。」进香毕，即策马至女家，厚赐之，认为义女，父病旋愈。因太监周恤故，家渐温饱。女嫁大兴张氏，为富商妻。

# 老妪变狼

广东崖州农民孙姓者，家有母，年七十馀。忽两臂生毛，渐至腹背，再至手掌，皆长寸馀；身渐伛偻，尻后尾生。一日，仆地化作白狼，冲门而去。家人无奈何，听其所之。每隔一月，或半月，必还家视其子孙，照常饮啖。邻里恶之，欲持刀箭杀之。其子妇乃买豚蹄，俟其再至，嘱曰：「婆婆享此，以后不必再来。我辈儿孙深知婆婆思家，无恶意，彼邻居人那能知道？倘以刀箭相伤，则做儿媳者心上如何忍得？」言毕，狼哀号良久，环视各处，然后走出。自后，竟不来矣。

# 义犬附魂

京中常公子某，少年貌美，爱一犬，名花儿，出则相随。春日，丰台看花，归迟人散，遇三恶少方坐地轰饮。见公子美，以邪语调之。初而牵衣，继而亲嘴。公子羞沮遮拦，力不能拒。花儿咆哮，奋前咬噬。恶少怒，取巨石击之，中花儿之头，脑浆迸裂，死于树下。恶少无忌，遂解带缚公子手足，剥去下衣。两恶少踏其背，一恶少褪裤，按其臀，将淫之。忽有癞狗从树林中突出，背后咬其肾囊，两子齐落，血流满地。两恶少大骇，拥伤者归。随后有行人过，解公子缚，以下衣与之，始得归家。心感花儿之义，次日往收其骨，为之立冢。

夜，梦花儿来，作人语曰：「犬受主人恩，正欲图报，而被凶人打死，一灵不昧，附魂于豆腐店癞狗身上，终杀此贼。犬虽死，犬心安矣。」言毕，哀号而去。公子明日访至卖豆腐家，果有癞狗。店主云：「此狗奄奄，既病且老，从不咬人，昨日归家，满口是血，不解何故。」遣人访之，恶少到家死矣。

# 白虹精

浙江塘西镇丁水桥篙工马南箴，撑小舟夜行，有老妇携女呼渡，舟中客拒之，篙工曰：「黑夜妇女无归，渡之亦阴德事。」老妇携女应声上，坐舱中，嘿无言。时当孟秋，斗柄西指，老妇指而顾其女笑曰：「猪郎又手指西方矣，好趋风气若是乎！」女曰：「非也，七郎君有所不得已也。若不随时为转移，虑世间人不识春秋耳。」舟客怪其语，瞪愕相顾。妇与女夷然，绝不介意。舟近北关门，天已明，老妇出囊中黄豆升许谢篙工，并解麻布一方与之包豆，曰：「我姓白，住西天门，汝他日欲见我，但以足踏麻布上，便升天而行至我家矣。」言讫不见。篙工以为妖，撒豆于野。

归至家，卷其袖，犹存数豆，皆黄金也。悔曰：「得毋仙乎！」急奔至弃豆处迹之，豆不见而麻布犹存。以足蹑之，冉冉云生，便觉轻举，见人民村郭，历历从脚下经过。至一处，琼宫绛宇，小青衣侍户外曰：「郎果至矣。」入，扶老妇人出，曰：「吾与汝有宿缘，小女欲侍君子。」篙工谦让非耦。妇人曰：「耦亦何常之有？缘之所在即耦也。我呼渡时，缘从我生；汝肯渡时，缘从汝起。」言未毕，笙歌酒肴，婚礼已备。篙工居月馀，虽恩好甚隆，而未免思家。谋之女，女教仍以足蹑布，可乘云归。篙工如其言，竟归丁水桥。乡亲聚观，不信其从天而下也。

嗣后屡往屡还，俱以一布为车马。篙工之父母恶之，私焚其布，异香屡月不散，然往来从此绝矣。或曰：「姓白者，白虹精也。」

# 冷秋江

乾隆十年，镇江程姓者，抱布为业，夜从象山归。过山脚，荒冢累累，有小儿从草中出，牵其衣。程知为鬼，嗬之，不去。未几，又一小儿出，执其手。前小儿牵其西，西皆墙也，墙上簇簇然黑影成群，以泥掷之；后小儿牵往东，东亦墙也，墙上啾啾然鬼声成群，以沙撒之。程无可奈何，听其牵曳。东鬼西鬼始而嘲笑，继而喧争，程不胜其苦，仆于泥中，自分必死。忽群鬼呼曰：「冷相公至矣！此人读书，迂腐可憎，须避之。」果见一丈夫，魁肩昂背，高步阔视，持大扇击手作拍板，口唱「大江东」，于于然来，群鬼尽散。其人俯视程，笑曰：「汝为邪鬼弄耶！吾救汝。汝可随吾而行。」程起从之，其人高唱不绝。行数里，天渐明，谓程曰：「近汝家矣，吾去矣。」程叩谢问姓名，曰：「吾冷秋江也，住东门十字街。」

程还家，口鼻窍青泥俱满。家人为熏沐毕，即往东门谢冷姓者，杳无其人。至十字街问左右邻，曰：「冷姓有祠堂，其中供一木主，名嵋，乃顺治初年秀才。秋江者，其号也。」

# 钉鬼脱逃

句容捕者殷干，捕贼有名，每夜伺人于阴僻处。将往一村，有持绳索者贸贸然急奔，冲突其背，殷私忆此必盗也，尾之。至一家，则逾垣入矣。殷又私忆捕之不如伺之。捕之不过献官，未必获赏；伺其出而劫之，必得重利。

俄闻隐隐然有妇女哭声，殷疑之，亦逾垣入。见一妇梳妆对镜，梁上有蓬头者以绳钩之，殷知此乃缢死鬼求代耳，大呼破窗入。邻知惊集，殷具道所以，果见妇悬于梁，乃救起之。妇之公姑咸来致谢，具酒为款。散后，从原路归，天犹未明。背簌簌有声，回顾，则持绳鬼也。骂曰：「我自取妇，于汝何事？而破我法！」以双手搏之。殷胆素壮，与之对搏，拳所著处冷且腥。天渐明，持绳者力渐惫，殷愈奋勇，抱持不释。路有过者见殷抱一朽木，口喃喃大骂，上前谛视，殷恍如梦醒，而朽木亦坠地矣。殷怒曰：「鬼附此木，我不赦木！」取钉钉之庭柱，每夜闻哀泣声，不胜痛楚。

过数夕，有来共语者、慰唁者、代乞恩者，啾啾然声如小儿，殷皆不理。中有一鬼曰：「幸主人以钉钉汝，若以绳缚汝，则汝愈苦矣。」群鬼噪曰：「勿言，勿言，恐泄漏机关，被殷学乖。」次日，殷以绳易钉如其法。至夕，不闻鬼泣声。明旦视朽木，竟遁去。

# 樱桃鬼

熊太史本，僦居京师之半截胡同，与庄编修令舆居相邻，每夜置酒，互相过从。

八月十二日夜，庄具酒饮熊，宾主共坐。忽桐城相公遣人来招庄去，熊知其即归，独酌待之。自斟一杯置几上，未及饮，杯已空矣。初犹疑己之忘之也，又斟一杯伺之。见有巨手蓝色从几下伸出探杯，熊起立，蓝手者亦起立，其人头、目、面、发，无一不蓝。熊大呼，两家奴悉至，烛照，无一物。庄归闻之，戏熊曰：「君敢宿此乎？」熊年少气豪，即命童奴取被枕置榻上而麾童出，独持一剑坐。剑者，大将军年羹尧所赠，平青海血人无算者也。时秋风怒号，斜月冷照，榻施绿纱帐，空明澄澈。街鼓鸣三更，心怯此怪，终不能寐。忽几上铿然掷一酒杯，再铿然掷一酒杯。熊笑曰：「偷酒者来矣。」俄而一腿自东窗进，一目、一耳、一手、半鼻、半口；一腿自西窗进，一目、一耳、一手、半鼻、半口，似将人身当中分锯作两半者，皆作蓝色。俄合为一，睒睒然怒睨帐中，冷气渐逼，帐忽自开。熊起拔剑砍之，中鬼臂，如著敝絮，了无声响。奔窗逃去，熊追至樱桃树下而灭。

次早，主人起，见窗外有血痕，急来询问，熊告所以。乃斩樱桃树焚之，尚带酒气。窗外有司阍奴，老矣，既聋且瞽，所卧窗榻乃鬼出入经过处，杳无闻见，鼾声如雷。

熊后年登八旬，长子巡抚浙江，次子监司湖南，常笑谓人曰：「余以胆气、福气胜妖，终不如司阍奴之聋且瞽尤胜妖也。」

# 鼠啮林西仲

福建耿藩之变，厦门司马林西仲不降，被缚入狱。西仲平素画一小像，忽被鼠啮断其头，环颈一线如刀截者。家人号哭，以为不祥。未几，王师破耿，出西仲于狱，复其官，加迁三级。西仲还家，家人置酒庆再生。是夕，闻群鼠声啾啾甚忙，扛一物置几上去。视之，所衔去小像之头，其持来还西仲也。
