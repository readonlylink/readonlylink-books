---
title: 卷一
---

# 李通判

广西李通判者，巨富也。家蓄七姬，珍宝山积。通判年二十七疾卒。有老仆者，素忠谨，伤其主早亡，与七姬共设斋醮。忽一道人持簿化缘，老仆嗬之曰：「吾家主早亡，无暇施汝。」道士笑曰：「尔亦思家主复生乎？吾能作法，令其返魂。」老仆惊，奔语诸姬，群讶然。出拜，则道士去矣。老仆与群妾悔轻慢神仙，致令化去，各相归咎。

未几，老仆过市，遇道士于途。老仆惊且喜，强持之请罪乞哀。道士曰：「我非靳尔主之复生也，阴司例：死人还阳，须得替代。恐尔家无人代死，吾是以去。」老仆曰：「请归商之。」拉道士至家，以道士语告群妾。群妾初闻道士之来也，甚喜；继闻将代死也，皆恚，各相视噤不发声。老仆毅然曰：「诸娘子青年可惜，老奴残年何足惜？」出见道士曰：「如老奴者代，可乎？」道士曰：「尔能无悔无怖则可。」曰：「能。」道士曰：「念汝诚心，可出外与亲友作别。待我作法，三日法成，七日法验矣。」

老仆奉道士于家，旦夕敬礼。身至某某家，告以故，泣而诀别。其亲友有笑者，有敬者，有怜者，有揶揄不信者。老仆过圣帝庙，素所奉也，入而拜且祷曰：「奴代家主死，求圣帝助道士放回家主魂魄。」语未竟，有赤脚僧立案前叱曰：「汝满面妖气，大祸至矣！吾救汝，慎弗泄。」赠一纸包曰：「临时取看。」言毕不见。老仆归，偷开之：手抓五具，绳索一根。遂置怀中。

俄而三日之期已届，道士命移老仆床与家主灵柩相对，铁锁扃门，凿穴以通饮食。道士与群姬相近处筑坛诵咒。居亡何，了无他异。老仆疑之。心甫动，闻床下飒然有声，两黑人自地跃出：绿睛深目，通体短毛，长二尺许，头大如车轮。目睒睒视老仆，且视且走，绕棺而行，以齿啮棺缝。缝开，闻咳嗽声，宛然家主也。二鬼启棺之前和，扶家主出。状奄然若不胜病者。二鬼手摩其腹，口渐有声。老仆目之，形是家主，音则道士。愀然曰：「圣帝之言，得无验乎！」急揣怀中纸。五爪飞出，变为金龙，长数丈，攫老仆于室中，以绳缚梁上。老仆昏然，注目下视：二鬼扶家主自棺中出，至老仆卧床，无入焉者。家主大呼曰：「法败矣！」二鬼狰狞，绕屋寻觅，卒不得。家主怒甚，取老仆床帐被褥，碎裂之。一鬼仰头，见老仆在梁，大喜，与家主腾身取之。未及屋梁，震雷一声，仆坠于地，棺合如故，二鬼亦不复见矣。

群妾闻雷，往启户视之。老仆具道所见。相与急视道士。道士已为雷震死坛所，其尸上有硫磺大书「妖道炼法易形，图财贪色，天条决斩如律令」十七字。

# 蔡书生

杭州北关门外有一屋，鬼屡见，人不敢居，扃锁甚固。书生蔡姓者将买其宅。人危之，蔡不听。券成，家人不肯入。蔡亲自启屋，秉烛坐。至夜半，有女子冉冉来，颈拖红帛，向蔡伏拜，结绳于梁，伸颈就之。蔡无怖色。女子再挂一绳，招蔡。蔡曳一足就之。女子曰：「君误矣。」蔡笑曰：「汝误才有今日，我勿误也。」鬼大哭，伏地再拜去。自此，怪遂绝，蔡亦登第。或云即蔡炳侯方伯也。

# 南昌士人

江南南昌县有士人某，读书北兰寺，一长一少，甚相友善。长者归家暴卒，少者不知也，在寺读书如故。天晚睡矣，见长者披闼入，登床抚其背曰：「吾别兄不十日，竟以暴疾亡。今我鬼也，朋友之情不能自割，特来诀别。」少者畏惧，不能言。死者慰之曰：「吾欲害兄，岂肯直告？兄慎弗怖。吾之所以来此者，欲以身后相托也。」少者心稍定，问：「托何事？」曰：「吾有老母，年七十馀，妻年未三十，得数斛米，足以养生，愿兄周恤之，此其一也。吾有文稿未梓，愿兄为镌刻，俾微名不泯，此其二也。吾欠卖笔者钱数千，未经偿还，愿兄偿之，此其三也。」少者唯唯。死者起立曰：「既承兄担承，吾亦去矣。」言毕欲走。

少者见其言近人情，貌如平昔，渐无怖意，乃泣留之，曰：「与君长诀，何不稍缓须臾去耶？」死者亦泣，回坐其床，更叙平生。数语复起曰：「吾去矣。」立而不行，两眼瞠视，貌渐丑败。少者惧，促之曰：「君言既毕，可去矣。」尸竟不去。少者拍床大呼，亦不去，屹立如故。少者愈骇，起而奔，尸随之奔。少者奔愈急，尸奔亦急。追逐数里，少者逾墙仆地，尸不能逾墙，而垂首墙外，口中涎沫与少者之面相滴涔涔也。

天明，路人过之，饮以姜汁，少者苏。尸主家方觅尸不得，闻信，舁归成殡。

识者曰：「人之魂善而魄恶，人之魂灵而魄愚。其始来也，一灵不泯，魄附魂以行；其既去也，心事既毕，魂一散而魄滞。魂在，则其人也；魂去，则非其人也。世之移尸走影，皆魄为之，惟有道之人为能制魄。」

# 曾虚舟

康熙年间，有曾虚舟者，自言四川荣昌县人，佯狂吴、楚间，言多奇中。所到处，老幼男妇环之而行。虚舟嬉笑嫚骂，所言辄中人隐。或与人好言，其人大哭去；或笞骂人，人大喜过望。在问者自知之，旁人不知。

杭州王子坚先生知泸溪县事，罢官后，或议其祖坟风水不利。子坚意欲迁葬而未果，闻虚舟来，走问之。适虚舟持棒登高阜，众人环挤，子坚不得前。虚舟望见子坚，遥击以棒，骂曰：「你莫来！你莫来！你来便想抠尸盗骨了！行不得！行不得！」子坚悚然而归。后子坚子文璇官至御史。

# 锺孝廉

余同年邵又房，幼从锺孝廉某，常熟人也，先生性方正，不苟言笑，与又房同卧起。忽夜半醒，哭曰：「吾死矣。」又房问故，曰：「吾梦见二隶人从地下耸身起，至榻前拉吾同行。路泱泱然，黄沙白草，了不见人。行数里，引入一官衙，有神乌纱冠，南向坐。隶掖我跪堂下，神曰：『汝知罪乎？』曰：『不知。』神曰：『试思之。』我思良久，曰：『某知矣。某不孝，某父母死，停棺二十年，无力卜葬，罪当万死。』神曰：『罪小。』曰：『某少时曾淫一婢，又狎二妓。』神曰：『罪小。』曰：『某有口过，好讥弹人文章。』神曰：『此更小矣。』曰：『然则某无他罪。』神顾左右曰：『令渠照来。』左右取水一盘，沃其面，恍惚悟前生姓杨，名敞，曾偕友贸易湖南，利其财物，推入水中死。不觉战栗，匐伏神前曰：『知罪。』神厉声曰：『还不变么！』举手拍案，霹雳一声，天崩地坼，城郭、衙署、神鬼、器械之类，了无所睹；但见汪洋大水，无边无岸，一身渺然，飘浮于菜叶之上。自念叶轻身重，何得不坠？回视己身，已化蛆虫，耳目口鼻，悉如芥子，不觉大哭而醒。吾梦若是，其能久乎？」又房为宽解曰：「先生毋苦，梦不足凭也。」先生命速具棺殓之物。越三日，呕血暴亡。

# 南山顽石

海昌陈秀才某，祷梦于肃愍庙。梦肃愍开正门延之，秀才逡巡。肃愍曰：「汝异日我门生也，礼应正门入。」坐未定，侍者启：「汤溪县城隍禀见。」随见一神峨冠来。肃愍命陈与抗礼，曰：「渠属吏，汝门生，汝宜上坐。」秀才惶恐而坐。闻城隍神与肃愍语甚细，不可辨，但闻「死在广西，中在汤溪，南山顽石，一活万年」十六字。城隍告退，肃愍命陈送之。至门，城隍曰：「向与于公之言，君颇闻乎？」曰：「但闻十六字。」神曰：「志之，异日当有验也。」入见肃愍，言亦如之。惊而醒，以梦语人，莫解其故。

陈家贫，有表弟李姓者，选广西某府通判，欲与同行。陈不可，曰：「梦中神言『死在广西』，若同行，恐不祥。」通判解之曰：「神言『始在广西』，乃始终之『始』，非死生之『死』也。若既死在广西矣，又安得『中在汤溪』乎？」陈以为然，偕至广西。

通判署中西厢房，封锁甚秘，人莫敢开。陈开之，中有园亭花石，遂移榻焉。月馀无恙。八月中秋，在园醉歌曰：「月明如水照楼台。」闻空中有人拊掌笑曰：「『月明如水浸楼台』，易『照』字便不佳。」陈大骇，仰视之，有一老翁，白藤帽，葛衣，坐梧桐枝上。陈悸，急趋卧内。老翁落地，以手持之曰：「无怖。世有风雅之鬼如我者乎？」问：「翁何神？」曰：「勿言。吾且与汝论诗。」陈见其须眉古朴，不异常人，意渐解。入室内，互相唱和。老翁所作字，皆蝌蚪形，不能尽识。问之，曰：「吾少年时，俗尚此种笔画，今颇欲以楷法易之，缘手熟，一时未能骤改。」所云少年时，乃娲皇前也。自此每夜辄来，情甚狎。

通判家僮常见陈持杯向空处对饮，急白通判。通判亦觉陈神气恍惚，责曰：「汝染邪气，恐『死在广西』之言验矣。」陈大悟，与通判谋归家避之。甫登舟，老翁先在，旁人俱莫见也。路过江西，老翁谓曰：「明日将入浙境，吾与汝缘尽矣，不得不倾吐一言：吾修道一万年，未成正果，为少檀香三千斤，刻一玄女像耳。今向汝乞之，否则将借汝之心肺。」陈大惊，问：「翁修何道？」曰：「斤车大道。」陈悟「斤」、「车」二字，合成一「斩」字，愈骇，曰：「俟归家商之。」

同至海昌，告其亲友，皆曰：「肃愍所谓『南山顽石』者，得毋此怪耶？」次日，老翁至。陈曰：「翁家可住南山乎？」翁变色，骂曰：「此非汝所能言，必有恶人教汝。」陈以其语语友。友曰：「然则拉此怪入肃愍庙可也。」如其言，将至庙，老翁失色反走。陈两手挟持之，强掖以入。老翁长啸一声，冲天去。自此，怪遂绝。

后陈生冒籍汤溪，竟成进士。会试房师，乃状元于振也。

# 酆都知县

四川酆都县，俗传人鬼交界处。县中有井，每岁焚纸钱帛镪投之，约费三千金，名「纳阴司钱粮」。人或吝惜，必生瘟疫。国初，知县刘纲到任，闻而禁之，众论哗然。令持之颇坚。众曰：「公能与鬼神言明乃可。」令曰：「鬼神何在？」曰：「井底即鬼神所居，无人敢往。」令毅然曰：「为民请命，死何惜？吾当自行。」命左右取长绳，缚而坠焉。众持留之，令不可。其幕客李诜，豪士也，谓令曰：「吾欲知鬼神之情状，请与子俱。」令沮之，客不可，亦缚而坠焉。入井五丈许，地黑复明，灿然有天光。所见城郭宫室，悉如阳世。其人民藐小，映日无影，蹈空而行，自言「在此者不知有地也」。见县令，皆罗拜曰：「公阳官，来何为？」令曰：「吾为阳间百姓请免阴司钱粮。」众鬼啧啧称贤，手加额曰：「此事须与包阎罗商之。」令曰：「包公何在？」曰：「在殿上。」引至一处，宫室巍峨，上有冕旒而坐者，年七十馀，容貌方严。群鬼传呼曰：「某县令至。」公下阶迎，揖以上坐，曰：「阴阳道隔，公来何为？」令起立拱手曰：「酆都水旱频年，民力竭矣。朝廷国课，尚苦不输，岂能为阴司纳帛镪，再作租户哉？知县冒死而来，为民请命。」包公笑曰：「世有妖憎恶道，借鬼神为口实，诱人修斋打醮，倾家者不下千万。鬼神幽明道隔，不能家喻户晓，破其诬罔。明公为民除弊，虽不来此，谁敢相违？今更宠临，具征仁勇。」语未竟，红光自天而下。包公起曰：「伏魔大帝至矣，公少避。」刘退至后堂。少顷，关神绿袍长髯，冉冉而下，与包公行宾主礼，语多不可辨。关神曰：「公处有生人气，何也？」包公具道所以。关曰：「若然，则贤令也，我愿见之。」令与幕客李惶恐出拜。关赐坐，颜色甚温，问世事甚悉，惟不及幽冥之事。

李素戆，遽问曰：「玄德公何在？」关不答，色不怿，帽发尽指，即辞去。包公大惊，谓李曰：「汝必为雷击死，吾不能救汝矣。此事何可问也！况于臣子之前呼其君之字乎！」令代为乞哀。包公曰：「但令速死，免致焚尸。」取匣中玉印方尺许，解李袍背印之。令与幕客李拜谢毕，仍缒而出。甫到酆都南门，李竟中风而亡。未几，暴雷震电，绕其棺椁，衣服焚烧殆尽，惟背间有印处不坏。

# 骷髅报仇

常熟孙君寿，性狞恶，好慢神虐鬼。与人游山，胀如厕，戏取荒冢骷髅，蹲踞之，令吞其粪，曰：「汝食佳乎？」骷髅张口曰：「佳。」君寿大骇，急走。骷髅随之滚地，如车轮然。君寿至桥，骷髅不得上。君寿登高望之，骷髅仍滚归原处。君寿至家，面如死灰，遂病。日遗矢，辄手取吞之，自呼曰：「汝食佳乎？」食毕更遗，遗毕更食，三日而死。

# 骷髅吹气

杭州闵茂嘉，好弈，其师孙姓者，常与之弈。雍正五年六月，暑甚，闵招友五人，循环而弈。孙弈毕，曰：「我倦，去东厢少睡，再来决胜。」少顷，闻东厢有叫号声。闵与四人趋视之，见孙伏地。涎沫满颐。饮以姜汁，苏，问之。曰：「吾床上睡未熟，觉背间有一点冷，如胡桃大，渐至盘楪大，未几而半席皆冷，直透心骨，未得其故。闻床下咈咈然有声，俯视之，一骷髅张口隔席吹我，不觉骇绝，遂仆于地。骷髅竟以头击我。闻人来，始去。」四人咸请掘之。闵家子惧有祸，不敢掘，遂扃东厢。

# 赵大将军刺皮脸怪

赵大将军良栋，平三藩后，路过四川成都，川抚迎之，授馆于民家。将军嫌其隘，意欲宿城西察院衙门。抚军曰：「闻此中关锁百馀年，颇有怪，不敢为公备。」将军笑曰：「吾荡平寇贼，杀人无算，妖鬼有灵，亦当畏我。」即遣丁役扫除。置眷属于内室，而己独占正房，枕军中所用长戟而寝。

至二鼓，帐钩声铿然，有长身而白衣者，垂大腹障床面，烛光青冷。将军起，厉声喝之。怪退行三步，烛光为之一明，照见头面，俨然俗所画方相神也。将军拔戟刺之，怪闪身于梁；再刺，再走，逐入一夹道中，隐不复见。将军还房，觉有尾之者，回目之，此怪微笑蹑其后。将军大怒，骂曰：「世哪得有此皮脸怪耶！」众家丁起，各持兵仗来，怪复退走。过夹道，入一空房，见沙飞尘起，簇簇有声，似其丑类共来格斗者。怪至中堂，挺然立，作负嵎状。家丁相视无敢前。将军愈怒，手刺以戟，正中其腹，膨亨有声，其身面不复见矣，但有两金眼在壁上，大如铜盘，光睒睒射人。众家丁各以刀击之，化为满房火星，初大后小，以至于灭，东方已明。

将军次日上马行，以所见语阖城文武，咸为咋舌，终不知何怪。

# 狐生员劝人修仙

赵大将军之子襄敏公总督保定，夜读书西楼，门户已闭，有自窗缝中侧身入者，形甚扁；至楼中，以手搓头及手足，渐次而圆，方巾朱履，向上长揖拱手曰：「生员狐仙也，居此百年，蒙诸大人俱许在此。公忽来读书，生员不敢抗天子之大臣，故来请示。公必欲在此读书，某宜迁让，须宽限三日。如公见怜，容其卵息于此，则请扃锁如平时。」赵公大骇，笑曰：「尔狐矣，安得有生员？」曰：「群狐蒙泰山娘娘考试，每岁一次。取其文理精通者为生员，劣者为野狐。生员可以修仙，野狐不许修仙。」因劝赵公曰：「公等贵人，可惜不学仙耳。如某等，学仙最难。先学人形，再学人语。学人语者，先学鸟语；学鸟语者，又必须尽学四海九州之鸟语；无所不能，然后能为人声，以成人形，其功已五百年矣。人学仙，较异类学仙少五百年功苦。若贵人、文人学仙，较凡人又省三百年功苦。大率学仙者，千年而成，此定理也。」公喜其言，即于次日扃西楼让之。

此二事得于镇远太守讳之坛者，即将军之孙，且曰：「吾父后悔未问泰山娘娘出何题目考狐也。」

# 煞神受枷

淮安李姓者与妻某氏琴瑟调甚。李三十馀病亡，已殓矣。妻不忍钉棺，朝夕哭，启而视之。故事：民间人死七日，则有迎煞之举，虽至戚，皆回避。妻独不肯，置子女于别室，己坐亡者帐中待之。

至二鼓，阴风飒然，灯火尽绿。见一鬼红发圆眼，长丈馀，手持铁叉，以绳牵其夫从窗外入。见棺前设酒馔，便放叉解绳，坐而大啖。每咽物，腹中啧啧有声。其夫摩抚旧时几案，怆然长叹，走至床前揭帐。妻哭抱之，泠然如一团冷云，遂裹以被。红发神竞前牵夺。妻大呼，子女尽至，红发神踉跄走。妻与子女以所裹魂放置棺中，尸渐奄然有气，遂抱至卧床上，灌以米汁，天明而苏。其所遗铁叉，俗所焚纸叉也。复为夫妇二十馀年。

妻六旬矣，偶祷于城隍庙，恍惚中见二弓丁舁一枷犯至。眕之所枷者，即红发神也。骂妇曰：「吾以贪馋故，为尔所弄，枷二十年矣！今乃相遇，肯放汝耶！」妇至家而卒。

# 张士贵

直隶安州参将张士贵，以公廨太仄，买屋于城东。俗传其屋有怪。张素倔强，必欲居之。既移家矣，其中堂每夜闻击鼓声，家人惶恐。张乃挟弓矢，秉烛坐。至夜静时，梁上忽伸一头，睨而相笑。张射之，全身坠地，短黑而肥，腹大如五石匏；矢中其脐，入一尺许。鬼以手摩腹，笑曰：「好箭！」复射之，摩笑如前。张大呼，家人齐进，鬼升梁而走，詈曰：「必灭汝家！」次日天明，参将之妻暴卒；天暮，参将之子又卒。张棺殓毕，悲悔不已。

居月馀，闻复壁中有呻吟声，往视，即其所殡之妻、子也。饮以姜汁，扬扬如平生。问之，皆曰：「吾未尝死，但昏昏如梦，见两大黑手，掷我于此。」开棺视之，荡然无有。方知人死有命，虽恶鬼相怨，亦仅能以幻术揶揄之，不能杀也。

# 杜工部

四川杜某，乾隆丁巳进士，为工部郎，年五十馀，续取襄阳某氏。婚夕，同年毕集。工部行礼毕，将入房，见花烛上有童子，长三四寸，踞烛盘，以口吹气，欲灭其火。工部喝之，应声走，两烛齐灭。宾客惊视，工部变色，汗如雨下。侍妾扶之登床，工部以手指屋之上下左右，云：「悉有人头。」汗愈甚，口渐不能言，是夕卒。襄阳夫人出轿时，见有蓬发女子迎问曰：「欲镌图章否？」夫人怪其语不伦，不之应。及工部死，始知揶揄夫人者即此怪也。

工部卒后，附魂于夫人之体，每食，必扼其喉，悲啼曰：「舍不得。」同年周翰林煌正色责之曰：「杜君何愤愤！尔死与夫人何干？而反索其命乎？」鬼大哭绝声，夫人病随愈。

# 胡求为鬼球

方阁学苞有仆胡求，年三十馀，随阁学入直。阁学修书武英殿，胡仆宿浴德堂中。夜三鼓，见二人舁之阶下，时月明如昼，照见二人皆青黑色，短袖仄襟，胡恐，急走。随见东首一神，红袍乌纱，长丈馀，以靴脚踢之，滚至西首。复有一神，如东首状貌衣裳，亦以靴脚踢之，滚至东首，将胡当作抛球者然。胡痛不可忍。五更鸡鸣，二神始去。胡委顿于地。明旦视之，遍身青肿，几无完肤。病数月始愈。

# 江中三太子

苏州进士顾三典好食鼋，渔者知之，每得鼋，必售顾家。顾之岳母李氏夜梦金甲人哀求曰：「吾江中三太子也，为尔婿某所获，幸免我，心不忘报。」次早，遣家人驰救，则厨人已解之矣。是年进士家无故火自焚，图史散尽。未焚之夕，家畜一犬忽人立，以前两足擎双盂水献主人。又见屋壁上有历代祖宗，状貌如绘。识者曰：「此阳不藏阴之像也，其将火乎？」已而果然。

# 田烈妻

江苏巡抚徐公士林，素正直。为安庆太守时，日暮升堂，月色皎然，见一女子以黑帕蒙首，肩以上眉目不可辨，跪仪门外，若诉冤者。徐公知为鬼，令吏卒持牌喝曰：「有冤者魂许进！」女子冉冉入，跪阶下，声嘶如小儿，吏卒不见，但闻其声。自言姓田，寡居守节，为其夫兄方德逼嫁谋产，致令缢死。徐公为拘夫兄，与鬼对质。初讯时，殊不服；回首见女子，大骇，遂吐情实。乃置之法，一郡哗以为神。公作《田烈妇碑记》以旌之。时泰安赵相国国麟为巡抚，责徐公，为此事作访闻足矣，何必托鬼神以自奇。徐公深以为愧。然其事颇实，不能秘也。

徐公未遇时，往京师，路上有同行客忽称背痛，跪地叩首曰：「我响马贼也，利公之财，将手剑公。忽有金甲神以捶击我，遂仆于地。公日后非凡人也。」言毕死。

# 鬼着衣受网

庐州府舒城县乡民陈姓者妻，忽为一女鬼所凭，或扼其喉，或缚其颈，旁人不能见，妇甚苦之。时将手抓领内，多出麻草绳索。夫授以桃枝一束，曰：「来即击之。」鬼怒，闹更甚。夫无可奈何，乃入城求叶道士，赠以二十金，延之家中，设坛作法。布八卦阵于四方，中置小瓶；以五色纸剪成女衣十数件，置瓶侧。道士披发持咒。漏三下，妇人曰：「鬼来矣，手持猪肉。」夫以桃枝迎击之，果空中坠肉数块。道士告妇人曰：「如彼肯穿我纸衣，便好拿矣。」少顷，鬼果取衣。妇故意喝曰：「不许窃衣。」鬼笑曰：「这样华服，理该我著。」乃尽服之。衣化为网，重重包裹，始宽后紧，遂不能出其阵中。道士书符作咒，以法水一杯当头打去，水泼而杯不破。鬼在东，杯击之于东；鬼在西，杯击之于西。杯碎，而鬼头亦裂矣。随即擒纳瓶内，封以法印五色纸，埋桃树下。复以二符入绛香末，搓为二团，付妇人曰：「此鬼亦有丈夫，半月内必来复仇，以此击之，可无患矣。」越数日，果有男鬼狰狞而来。妇如其法，鬼乃逃去。

# 阿龙

苏州徐世球，居木渎，幼入城中，读书于韩其武家。韩有仆曰阿龙，年二十侍书室颇勤。一夕，徐读书楼上，命阿龙下取茶。少顷，阿龙失色而至，曰：「某见一白衣人在楼下狂走，呼之不应，殆鬼耶？」徐笑而不信。次夕，阿龙不敢上楼，徐命柳姓者代其职。至二更，柳下取茶，足有所触，遂仆地，视之，阿龙死于阶下。柳大呼，徐与韩氏诸宾客共来审视，见阿龙颈下有手搦痕，青黑如柳叶大，耳目口鼻尽塞黄泥，尸横而气未绝。饮以姜汁，乃苏，曰：「吾下阶时，昨白衣者当头立，年可四十馀，短髯黑面，向我张嘴，伸其舌，长尺许。吾欲叫喊，遂为所击，以手夹我喉。旁有一老者，白须高冠，劝曰：『渠年少，未可欺侮。』我尔时几欲气绝，适柳某撞我脚上，白衣者冲屋去矣。」徐命众人扶之登床，床上鬼灯数十，如极大萤火，彻夜不绝。次日，阿龙痴迷不食，韩氏召女巫眕之。巫曰：「取县官堂上朱笔，在病者心上书一『正』字，颈上书一『刀』字，两手书两『火』字，便可救也。」韩氏如其言。书至左手「火」字，阿龙张目大叫曰：「勿烧我！我即去可也。」自此怪遂绝。阿龙至今犹存。

# 大乐上人

洛阳水陆庵僧，号大乐上人，饶于财。其邻人周其充县役，家贫，承催税租，皆侵蚀之。每逢比期，辄向上人借贷，数年间，积至七两。上人知其无力偿还，不复取索。役颇感恩，相见必曰：「吾不能报上人恩，死当为驴马以报。」居无何，晚，有人叩门，甚急。问为谁，应声曰：「周某也，来报恩耳。」上人启户，了不见人，以为有相戏者。是夜，所畜驴产一驹。明旦访役，果死。上人至驴旁，产驹奋首翘足，若相识者。

上人乘之一年。有山西客来宿，爱其驹，求买之。上人弗许，不忍明言其故。客曰：「然则借我骑往某县一宿，可乎？」上人许之。客上鞍揽辔，笑曰：「吾诈和尚耳。我爱此驴，骑之未必即返。我已措价置汝几上，可归取之。」不顾而驰。上人无可奈何，入房视之，几上白金七两，如其所负之数。

# 山西王二

熊翰林涤斋先生为余言：康熙年间游京师，与陈参政议、计副宪某饮报国寺。三人俱早贵，喜繁华，以席间不得声妓为怅，遣人召女巫某唱秧歌劝酒。女巫唱终，半席腹胀，将溲焉，出至墙下。少顷返，则两目瞪视，跪三人前呼曰：「我山西王二也，某年月日为店主赵三谋财杀死，埋骨于此寺之墙下。求三长官代为伸冤。」三人相顾大骇，莫敢发声。熊晓之曰：「此司坊官事，非我辈所能主张。」女巫曰：「现任司坊官俞公与熊爷有交，但求熊爷转请俞公到此掘验足也。」熊曰：「此事重大，空言无信，如何可行？」巫曰：「论理某当自陈，但某形质朽烂，须附生人而言，诸位老爷替我筹之。」言毕，女巫仆地。良久醒，问之，茫然无知。三公谋曰：「我辈何能替鬼诉冤？诉亦不信。明日盍请俞司坊官共饮此处，召女巫质之，则冤白矣。」

次日，招俞司坊至寺饮，告之故。召女巫，巫大惧，不肯复来。司坊官遣役拘之，巫始至。既入寺门，言状悉如昨日。司坊官启巡城御史，发掘墙下，得白骨一具，颈下有伤。询之土人，云：「从前此墙系山东济南府赵三安歇客寓之所，某年卷店逃归山东。」乃移文专差关提至济南，果有其人。文到之日，赵三一叫而绝。

# 大福未享

苏州罗姓者，年二十馀，元旦梦其亡祖谓曰：「汝于十月某日将死，万不能免，可速理后事。」醒后语其家人，群惊怖焉。至期，众家人环而视之，罗无他恙，至暮如故。家人以为梦不足信。二更后，罗溲于墙，久而不返。家人急往视，衣离其身矣。取灯照之，裸死于墙东，去衣服十馀步；心口尚温，不敢遽殓。

次夜苏，告家人曰：「冤业耳。我奸妻婢小春，有胎不认，致妻拷掠而亡。渠诉冥司，亲来拘我。适我至墙，渠以手剥我衣，如我曩时淫彼之状。我昏迷不省，遂同至阴司城隍衙门。正欲讯鞫，适渠亦以前生别事发觉，为山西城隍所拘。阴官不肯久系狱囚，故仍令还阳。恐终不免也。」罗父问曰：「尔亦问阳间事乎？」曰：「我自知死不可逭，恐老父无养，故问管我之隶：『吾父异日何如？』隶笑曰：『念汝孝心，尔父大福未享。』」家人闻之，皆为老翁喜，翁亦窃自负。

未逾月，罗父竟以臌胀亡，腹大如匏，始知「大福」者，大腹之应。其子又隔三年乃死。

# 观音堂

余同官赵公讳天爵者，自言为句容令时，下乡验尸。薄暮，宿古庙。梦老妪，面有积尘，发脱左鬓，立而请曰：「万蓝扼我咽喉，公为有司，须速救我。」赵惊醒张目，灯前隐隐犹有所见。急起逐之，了无所得。

次早闲步，见庙侧有观音堂，旁塑一老妇，宛如梦中人。堂前沟巷狭甚，为民房出入之所。呼庙僧问曰：「汝里中得毋有万蓝乎？」僧曰：「在观音堂前出入者，即万蓝家也。」唤蓝至，问：「尔屋祖遗乎？」曰：「非也。此屋本从前观音堂大门出入之地，今年正月，寺僧盗售于我，价二十金。」赵亦不告以梦，即捐二十金为赎还基址，加修葺焉。

是时，赵年四十馀，尚无嗣。数月后，夫人有身。将产之夕，梦老妪复来，抱一儿与之。夫人觉，梦亦如公，遂产一儿。

# 常格诉冤

乾隆十六年八月初三日，阅邸抄。见景山遗失陈设古玩数件，内务府官疑挑土工人所窃，召执役者数十人，立而讯之。一人忽跪诉曰：「我常格也，系正黄旗人，年十二岁。赴市买物，为工人赵二图奸不遂，将刀杀死，埋我于厚载门外堆炭地方。我家父母某，尚未知也。求大人掘验伸冤。」言毕仆地。少顷，复跃而起曰：「我即赵二，杀常格者我也。」内务府大人见其状，知有冤，移交刑部掘验，尸伤宛然。访其父母，曰：「我家儿遗失已一月，尚未知其死也。」随拘询赵二，尽吐情实。刑部奏：「赵二自吐凶情，迹似自首，例宜减等；但为冤鬼所凭，不便援引此例，拟斩立决。」奉旨依议。

# 蒲州盐枭

岳水轩过山西蒲州盐池，见关神祠内塑张桓侯像，与关面南坐。旁有周将军像，怒目狰狞，手拖铁练，锁朽木一枝，不解何故。土人指而言曰：「此盐枭也。」问其故，曰：「宋元祐间，取盐池之水，熬煎数日，而盐不成。商民惶惑，祷于庙。梦关神召众人谓曰：『汝盐池为蚩尤所据，故烧不成盐。我享血食，自宜料理。但蚩尤之魄，吾能制之；其妻名枭者，悍恶尤甚，我不能制，须吾弟张翼德来，始能擒服。吾已遣人自益州召之矣。』众人惊寤。旦，即在庙中添塑桓侯像。其夕风雷大作，朽木一根，已在铁练之上。次日，取水煮盐，成者十倍。」始悟今所称「盐枭」，实始于此。

# 灵璧女借尸还魂

王砚庭知灵璧县事。村中有农妇李氏，年三十许，貌丑而瞽，病臌胀十馀年，腹大如豕。一夕卒，夫入城买棺。棺到，将殓，妇已生矣，双目尽明，腹亦平复。夫喜，近之。妇坚拒，泣曰：「吾某村中王姑娘也，尚未婚嫁，何为至此？吾之父母姊妹，俱在何处？」其夫大骇，急告某村，则举家哭其幼女，尸已埋矣。其父母狂奔而至。妇一见泣抱，历叙生平，事皆符合。其未婚之家亦来眕视，妇犹羞涩，赤见于面。遂两家争此妇，鸣于官。砚庭为之作合，断归村农。乾隆二十一年事。

# 汉高祖弑义帝

山东驿盐道卢宪观暴卒，已而复苏，云前身本九江王英布也。弑义帝，乃高祖使之，非项羽所使也。高祖阴弑义帝，嫁名项羽，而伪与诸侯讨弑义帝者。羽讼于上帝，须布为质。质明，果系高祖所弑。陈平六出奇计，此其一也。故卢死而复苏。问：「何以迟二千年而谳始定？」曰：「羽以坑咸阳卒二十万，上帝震怒，戮于阴山受无量罪。今始满贯，方得诉冤。」

按王阮亭《池北偶谈》载张巡妾报冤事，亦迟至千年。盖张以忠节故，而报复难；项以惨戮故，而申诉亦难也。

# 地穷宫

保定督标守备李昌明暴卒，三日，尸不寒，家人未敢棺殓。忽尸腹胀大如鼓，一溺而苏，握送殓者手曰：「我将死时，苦楚异甚，自脚趾至于肩领，气散出，不可收。既死，觉身体轻倩，颇佳于生时。所到处，天色深黄，无日色，飞沙茫茫。足不履地，一切屋舍人物，都无所见。我神魂飘忽，随风东南行。许久，天色渐明，沙少止。俯视东北角，有长河一条，河内牧羊者三人；羊白色，肥大如马。我问：『家安在？』牧羊人不答。又走约数十里，见远处隐隐宫殿，瓦皆黄琉璃，如帝王居。近前，有二人靴帽袍带立殿下，如世上所演高力士、童贯形状。殿前有黄金扁额，书『地穷宫』三字。我玩视良久，袍带者怒，来逐我曰：『此何地，容尔立耶？』我素刚，不肯去，与之争。殿内传呼曰：『外何喧嚷？』袍带者入，良久出曰：『汝毋去，听候谕旨。』二人环而守之。天渐暮，阴风四起，霜片如瓦。我冻久战栗，两守者亦瑟缩流涕，指我怨曰：『微汝来作闹，我辈岂受此冷夜之苦哉！』天稍明，殿内锺动，风霜亦霁。又一人出曰：『昨所留人，著送归本处。』袍带者拉以行。仍过原处，见牧羊人尚在。袍带者以我授之曰：『奉旨交此人与汝，送他还家，我去矣。』牧羊人殴我以拳。惧而坠河，饮水腹胀，一溺遂苏。」言毕后，盥手沐面，饮食如常。后十日馀，仍卒。

先是，李之邻张姓者，睡至三更，床侧闻人呼声。惊起，见黑衣四人，各长丈馀，曰：「为我引路至李守备家。」张不肯，黑衣人欲殴之，惧而同行。至李门，先有二人蹲于门上，貌更狞恶。四人不敢仰视，偕张穿篱笆侧路以入，俄而哭声内作。此事傅卓园提督所言，李其友也。

# 狱中石匣

越州周道沣以难荫选陕西陇州知州，抵署后，循例按狱。狱中有石匣，长尺许，封锁甚固。周欲开视。狱吏固持不可，曰：「相传自明季即有此匣，不知所藏何物，但记有道人云：『开则不利于官。』」周素愎，必欲开视。乃斧其匣，得人影半幅，赤身带血，面目模糊，冷气袭人。周谛视未毕，有硫黄气自匣中起，卷幅烧毁，纸灰腾空而去。周大悸得病，卒于陇。竟不知何怪。周兰坡学士为余言，州牧即其从孙也。
