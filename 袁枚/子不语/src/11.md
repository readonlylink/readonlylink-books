---
title: 卷十一
---

# 通判妾

徽州府署之东，前半为司马署，后半为通判署，中间有土地祠，乃通判署之衙神也。乾隆四十年春，司马署后墙倒，遂与祠通。

其夕，署中老妪忽倒地，若中风状。救之苏，呼饥；与之饭，啖量倍于常。左足微跛，语作北音，云：「我哈什氏也，为前通判某妾，颇有宠，为大妻所苦，自缢桃树下。缢时希图为厉鬼报仇，不料死后方知命当缢死，即生前受苦，亦皆数定，无可为报。阴司例：凡死官署者，为衙神所拘，非墙屋倾颓，魂不得出。我向栖后楼中，昨日袁通判到任来，驱我入祠，此后饥馁尤甚；今又墙倾，伤我左腿，困顿不可耐。特凭汝身求食，不害汝也。」自是妪昼眠夜食，亦无所苦，往往言人已往事，颇验。

先是司马有爱女卒于家，赴任时置女灵位某寺中，岁时遣祭，皆妪所不知。司马见其能言冥事，问：「尔知我女何在？」答曰：「尔女不在此，应俟我访明再告。」翌日，语司马云：「尔女在某寺中甚乐，所得钱钞，大有赢馀，不愿更生人间，惟今春所得衣裳太窄小，不堪穿着。」司马大骇，推问衣窄之故。因遣家人往祭时，所制衣途中为雨毁，家人潜买市上纸衣代之故也。

未几，新通判莅任，方修衙署，动版筑，妪曰：「墙成，我当复归原处，但一入，又不知何年得出，敢向诸公多求冥钱，夜焚墙角下，我得之赂衙神，便可逍遥宇内焉。」司马如其言，焚之。次日，妪有喜色曰：「主人甚贤，无以为别，我善琵琶，且能歌，能饮酒，当歌一曲谢主人。」司马为设醴置琵琶，妪弹且歌云：「三更风雨五更鸦，落尽夭桃一树花。月下望乡台上立，断魂何处不天涯。」音调凄惋，歌毕，掷琵琶瞑目坐。众再叩之，蹶然起，语言笑貌，依然蠢老妪，足亦不跛矣。

内幕崔先生常与问答。其言饥时，崔云：「此与府厨近，何不赴厨求食？」答云：「府署神尤严，不敢入。」其言袁通判见驱时，崔云：「袁通判上任大病，尔何必避？」答云：「他虽病，未至死，将来还要升官，我敢不避？」袁通判者，余弟香亭也。

# 刘贵孙凤

阜阳王尹，遣家人刘贵偕役孙凤至江宁公干。凤素强悍，好管世上不平事。正月二日，贵邀凤晨饮淮清桥，凤于稠人中戟手骂曰：「新岁非索债之时，酒店非肆殴之地，渠可欺，我不可欺！」为扯拽卫护之状。同伴不解其故，方欲问之，凤忽瞑目云：「彼负我债，我迟至数十年，踪迹七千馀里，今才获之。干汝何事，乃为放去？汝既放彼，汝当代偿。」语毕，自批其颊，众共持之。俄而口涎目瞪，颓然倒地，众舁之旋寓。

少顷苏云：「我入店见市中一人，额有血痕，状类乞丐，手捽一儒生讨债，捶吐交下。儒生不胜痛，遍向市人求救，无一应者。我心不平，忿然大骂。其人惊释手，儒生趋避我右。其人来夺，我拳挥之。格斗间，儒生遂走，不知所往。不料索债人遂为我祟，然彼时不备，故为所欺。今若再来，当痛捶之。」因以马鞭自卫。众见其无恙，稍稍散去，惟贵与同处。

抵暮。凤语贵曰：「其人至门外矣。」方执鞭欲起，而手足皆若被缚，批颊詈骂如前。贵窘揖凤而言曰：「汝为何人？渠负汝何债，我当代偿。」凤曰：「我名王保定，儒生名朱祥，前世负我身价，非钱债也。本与凤无干，凤不合强预他人事，故我怒而凌之。承汝代偿，果丰，足我勾当，我即去；否则，并将及汝。」贵大恐，广集同伴，买冥镪数万。烧毕，乃向贵拱手作谢状曰：「十年后再获儒生，还须拉凤作证。」于是凤苏起，而神色散瘁，无复从前矫健矣。

# 狐诗

汝宁府察院多狐，每岁修葺，则狐四出为闾阎害，工竣则息。学使至，多所为扰。卢公明楷到任，祭之乃安，从此成例。学使至，皆祭署后小阁，相传狐所居。后学使至，有二仆不知，榻其上。晨起，人闻呼号声，往视，则二仆裸缚阁下，臂上各写诗二句。其一臂云：「主人祭我汝安床，汝试思量妨不妨。」一臂云：「前日享侬空酒果，今朝借尔代猪羊。」

# 大小绿人

乾隆辛卯，香亭与同年邵一联入都。四月二十一日，至栾城东关，各店车马填集，惟一新开店无客，遂投宿焉。邵宿外间，香亭宿内间。

漏初下，各就榻燃灯，隔壁遥相语。忽见长丈许人，绿面绿须，袍靴尽绿，自门入，其冠擦顶槅纸，捽捽有声。后又一小人，高不满三尺，头甚大，亦绿面绿衣冠，共至榻前，举袖上下作舞状。香亭欲呼而口噤，耳中闻邵语言，竟不能答。正惶惑间，见榻旁几上又倚一人，麻面长髯，头戴纱帽，腰束大带，指长人曰：「此非鬼也。」指大头者曰：「此鬼也。」又向二人挥手作语。二人点头，各向香亭拱手。每一拱手，则倒退一步，三拱三退出，纱帽者亦拱手而没。香亭遽起，方欲出户，邵亦狂呼突起奔而入，口称「怪事」不绝。香亭谓邵：「亦见大小绿人耶？」邵摇首曰：「否，否。方就枕时，觉床侧小屋内阴风习习，冷侵毛发，不能成寐，因与公相语。继呼公不答，见屋内有大小人面若盂若盎者数十，来去无定。初疑眼花，不之怪。忽大小人面层叠堆门限中，上下皆满，又一巨面大如磨盘，加于众面之上，皆视我而笑，乃投枕起，不知所谓绿人也。」香亭亦告以所见，遂此不秣马而行。

及时，闻二仆夫啧啧私语云：「昨宵所宿鬼店也，投宿者多死，否则病疯佯狂。县官疲于相验，禁闭已十馀年。昨一宿无恙，岂怪绝耶，抑二客当贵耶？」

# 红衣娘

刘介石太守，少事乩仙，自言任泰州分司时，每日祈请，来者或称仙女，或称司花女，或称海外瑶姬，或称瑶台侍者。吟诗鄙俚，不成章句；说休咎，一无所应。

署后藕花洲上有楼，相传为秦少游故迹。一夕，登楼书符，乩忽判「红衣娘」三字。问以事，不答，但书云：「眼如鱼目彻宵悬，心似酒旗终日挂。月光照破十三楼，独自上来独自下。」太守见诗，觉异，请退。次夕复请，又书：「红衣娘来也。」太守问：「仙属何籍？诗似有怨。且十三楼非此地有也，何以见咏？」又书曰：「十三楼爱十三时，楼是楼非那得知。寄语藕花洲上客，今宵灯下是佳期。」书毕，乩动不止。太守惧，弃盘奔就寐榻，见二婢持绿纱灯，引红衣娘冉冉至矣。拔剑挥之，随手而灭。自是每夕必至，不能安寝。数月后迁居始绝。

# 秀民册

丹阳荆某，应童子试。梦至一庙，上坐王者，阶前诸吏捧册立，仪状甚伟。荆指册询吏：「何物？」答曰：「科甲册。」荆欣然曰：「为我一查。」吏曰：「可。」荆生平以鼎元自负，首请《鼎甲册》，遍阅无名；复查《进士孝廉册》，皆无名。不觉变色。一吏曰：「或在《明经秀才册》乎！」遍查亦无。荆大笑曰：「此妄耳。以某文学，可魁天下，何患不得一秀才！」欲碎其册，吏曰：「勿怒，尚有《秀民册》可查。秀民者，皆有文而无禄者也。人间以鼎甲为第一，天上以秀民为第一。此册为宣明王所掌，君可向王请之。」

如其言，王于案上出一册，黄金丝穿白玉牒，启第一页，第一名即「丹阳荆某」。荆大哭，王笑曰：「汝何痴也！汝试数从古有几个名状元、名主试乎？韩文公孙衮中状元，人但知韩文公，不知有衮；罗隐终身不第，至今人知有罗隐。汝当归而求之实学可耳。」荆问：「科第中皆无实学乎？」王曰：「即有文才，又有文福，一代不过数人，如韩、白、欧、苏是也。此其姓名，别在紫琼宫上，与汝尤无分也。」荆未对，王拂衣起，高吟曰：「一第区区何足羡，贵人传者古无多。」荆惊醒怏怏，卒不第以终。

# 妓仙

苏州西碛山后有云隘峰，相传其上多仙迹，能舍身而上，不死即得仙。有王生者，屡试不第，乃抗志与家人别，裹粮登焉。更上，得平原，广百亩许，云树蓊郁中，隐隐见悬崖上有一女子，衣装如世人，徘徊树下。心异之，趋而前，女亦出林相望。迫视，乃六七年前所狎苏州名妓谢琼娘也。彼此素相识，女亦喜甚，携生至茅庵。

庵无门，地铺松针，厚数尺，履之绵软可爱。女云：「自与君别后，为太守汪公访拿，褫衣受杖，臀肉尽脱。自念花玉之姿，一朝至此，何颜再生人间？因决计舍身，辞别鸨母，以进香为词，至悬崖奋身掷下，为萝蔓纠缠，得不死。有白发老妪食我以松花，教我以服气，遂不知饥寒。初犹苦风日，一岁后，霜露风雨，都觉无怖。老母居前山，时相过从。昨老母来云，今日汝当与故人相会。以故出林闲步，不意获见君子。」因问：「汪太守死否？」生曰：「我不知。卿仙家，亦报怨乎？」女曰：「我非汪公一激，何能至此！当感不当报。但老母向我云：『偶游天庭，见杖汝之汪太守被神笞背，数其罪。』故疑其死。」生曰：「妓不当杖乎？」女曰：「惜玉怜香而心不动者，圣也；惜玉怜香而心动者，人也；不知玉不知香者，禽兽也。且天最诛人之心，汪公当日为抚军徐士林有理学名，故意杀风景以逢迎之，此意为天所恶。且他罪多，不止杖妾一事。」生曰：「我闻仙流清洁，卿落平康久矣，能成道乎？」女曰：「淫媟虽非礼，然男女相爱，不过天地生物之心。放下屠刀，立地成佛，不比人间他罪难忏悔也。」

生具道来寻仙本意，且求宿庵中。女曰：「君宿何妨，但恐仙未能成也。」因为生解衣置枕，情爱如昔，而语不及私。生摸视其臀，白腻如初，女亦不拒。然心稍动，则女色益庄，门外猿啼虎啸，或探首于窦，或进爪于门，若相窥者。生不觉息邪心，抱女端卧而已。夜半，闻门外嗬吒声，舆马驺从，贵官显者往来不绝。生怪之，女曰：「此各山神灵酬酢，每夕多有，慎勿触犯。」

及天明，女谓生曰：「君诸亲友已在山下访寻，宜速返。」生不肯行，女曰：「仙缘有待，君再来未晚。」送至崖，一推而堕。生回望，见女立云雾中，情殊依依，逾时影才灭。生踉跄奔归，见其兄与家人持楮镪哭奠于山下，谓生已死二十七日矣，故来祭奠。访汪太守，果以中风亡。

# 李百年

无锡张塘桥华协权者，与好事数人设乩盘于家。其降鸾者曰仲山王问。仲山，故明进士，锡之闻人也。众因与酬答，出语蹇涩，诗亦不甚韵，每召辄至。时华方构一楼，请仙题其扁。仙曰：「无锡秦园有扁曰『聊逍遥兮容与』，此可用乎？」众疑此语出屈子，而必曰秦园，不似仲山语也。

一日者，与众答问方欢，忽书：「吾欲去矣。」问：「何之？」曰：「钱汝霖家见招赴席。」乩遂寂然。钱汝霖者，亦里中人，所居去张塘桥不二三里，众因怪而侦之，则是日以病故祷神也。

明日，仙复至，华因问：「昨夜饮钱家乎？」曰：「然。」「盛馔乎？」曰：「颇佳。」众嘲之曰：「钱乃祷神，非请仙也，所请者城隍土地之属，岂有高人王仲山而往赴席乎？」仙语塞，乃曰：「吾非王仲山，乃山东李百年耳。」问：「百年何人？」曰：「吾于康熙年间在此贩棉花，死不得归，魂附张塘桥庵。庵有无主魂，与我共十三人，皆无罪孽，无羁束。里中之祷者，皆吾辈享之。」华曰：「所祷城隍诸神，俱有主名，若既无名，何得参与其间？」曰：「城隍诸神岂轻向人家饮食？所祷者都是虚设。故吾辈得而享焉。」华曰：「无名冒食，天帝知之，恐加罪，奈何？」曰：「天上岂知有祷乎，是皆愚民习俗之所为。即鬼祟索食，间或有之，究无关于生死也。况我非索之，而彼自设之，而我享之，何忤于天帝？即君家茶酒，亦非我索之也。」曰：「既如此，子何必托名于王仲山耶？」曰：「君家檐头神执符来请，彼不敢上请真仙，所请者皆我辈也。十三人中，惟我稍识几字，故聊以应命。使直书姓名曰『李百年』，君等肯尊奉我乎？我见此处人家扁额多仲山王问书，知为名人，故托其名来耳。」问：「『聊逍遥兮容与』六字何出？」曰：「吾但于秦家园见之，不知所出。道听途说，见笑大方矣。」华曰：「子既无羁束，何不归山东？」曰：「关津桥梁，是处有神，非钱不得辄过。」华曰：「吾今以一陌纸钱送汝归，何如？」曰：「唯唯，谢谢。既见惠，须更以一陌酬于桥神，不然，仍不获拜赐也。」

时华之侄某在旁曰：「吾早暮过桥上，汝得无祟我乎！」曰：「顷吾言之矣，鬼安能为祟？」于是焚楮锭送之，而毁其乩焉。

# 医妒

轩辕孝廉，常州人，年三十无子，妻张氏奇妒，孝廉畏如虎，不敢置妾。其座主马学士某怜之，赠以一姬。张氏怒，以为干我家事，我亦设计扰其家。会学士丧偶，张访得某村女世以悍闻，乃贿媒妪说马娶为夫人。马知其意，欣然往聘。

婚之日，妆奁中有五色棒一条，上书「三世传家捣稿砧」者也。合卺毕，群姬拜见。夫人问：「若辈何人？」曰：「妾也。」夫人叱曰：「安有堂堂学士家而有礼当置妾者乎？」即棒群姬。马命群姬夺其棒，齐殴之。夫人力不胜，逃入房，骂且哭。群姬各击锣鼓乱其声，如无闻焉者。夫人不得已，扬言将自尽，则侍者备一刀一绳，曰：「老爷久知夫人将有此举，故备此不堪之物奉赠。」已而群姬各敲木鱼诵往生咒，愿夫人早升仙界，声嘈嘈然。夫人寻死之说，又如无闻焉者。夫人故女豪，自分虚疑恫喝，计已尽施，无益，乃转嗔作喜，请学士入，正色曰：「君真丈夫也，我服矣。我所行诸策，亦祖奶奶家传，吓世间妄庸男子，非所以待君。嗣后请改事君，君亦宜待我以礼。」学士曰：「能如是乎，夫复何言！」即重行交拜礼，命群姬谢罪叩头，并取田房帐簿，一切金币珠翠，尽交夫人主裁。一月之间，马氏家政肃雍，内外无闲言。

张氏于学士成亲日，即使人往探，召而问之，闻见群妾矣。曰：「何不棒之？」曰：「斗败矣。」曰：「何不骂且哭？」曰：「锣鼓声喧无所闻。」曰：「何不寻死？」曰：「早备刀绳，且诵往生咒送行矣。」「然则夫人如何？」曰：「已服礼投降。」张大怒，骂曰：「天下有如此不中用妇人乎？殊误乃娘事！」

初，学士赠姬时，群门生具羊酒往贺轩辕生，有平素酗酒者与焉。饮方酣，张氏自屏后骂客。客皆隐忍，酗酒者直前握张氏发，批其颊曰：「汝敬轩辕兄，是我嫂也；汝不敬轩辕兄，是我仇也。门生无子，老师赠妾，为汝家祖宗三代计耳！我今为汝家祖宗三代治汝，敢多一言者，死我拳下！」群客争前攘劝，始得脱，然裙裂衣损，几露其私焉。张素号牝夜叉，一旦凶威大损，愈恨马学士，计惟毒苦其所赠姬以抒愤。而姬阴受学士教，一味顺从，虽进门，不与轩辕生交一言，以故张虽笞詈屡加，未忍致之于死。

居亡何，学士手百金赠轩辕生曰：「明春将会试，生宜持此盘费早入都。」生以为然，归辞张氏。张氏虑其居家狎妾，喜而许之。生甫登舟，马遣人迎至家，扃后园中读书，而阴遣媒妪说张氏：「趁轩辕生外出，盍卖其妾？」张曰：「此吾心也。然卖必远方，方无后患。」妪曰：「易，易。」俄而，有陕西卖布客丑且胡，背负三百金来，呼姬出见，喝彩不已，即成交易。张氏馀怒未消，褫其衫履，一簪不得着身。姬乘竹轿过北桥，大呼：「我不远出。」跳身河中，学士早备小舟，迎至园，与轩辕生同室矣。张氏闻姬投河死，方惊疑，而陕客已蹋门入曰：「我买人非买鬼。汝家卖妾，未曾说明，何得逼良为贱，欺我异方人？速还我银！」怒且骂。张氏无以答，畀原银三百两去。

越一日，有白发蓝缕男妇两老人号哭来曰：「马学士将我女赠汝家为妾，女今安在？生还我人，死还我尸！」张氏无以答，则撞头拼命，打碗掷盘，满屋无完物矣。张苦求邻佑，赠以财帛，劝解去。又一日，武进县捕役四五人，狞狞然持朱字牌来，曰：「事关人命，请犯妇张氏作速上堂。」投铁链几上，铿然有声。张问故，初犹不言，以银贿之，方言：「某姬之父母在县告身死不明事也。」张愈恐，私念：我丈夫在家，则一切事让他抵当，何至累我一妇人出乖露丑，堂上受讯耶？方深悔从前待夫之薄，御妾之暴，行事之误，女身之无用。自怨自恨间，忽有戴白帽踉跄奔呼而至者曰：「轩辕相公到芦沟桥，暴病死矣！我骡夫也，故来报信。」张氏大恸，不能言。诸捕役曰：「他家有丧事，我辈且去。」张氏成服治丧。未数日，捕役又至。张氏乃招讼师谋缓其狱，典妆奁、卖屋，贿书差捺搁此案。讼事小停，家已荡然，日食不周矣。

前媒妪又来曰：「夫人一苦至此，又无公子可守，奈何？」张心动，取生年月日命瞎姑算之。瞎姑曰：「命犯重夫，穿金戴珠。」张氏语媒妪曰：「改嫁，命也，我敢违命乎！但我自行主婚，必须我先一见所嫁者而后可。」妪引一美少年盛饰与观，曰：「此某公子也，候选员外郎。」张大喜，摒挡衣饰，未满七七，即嫁少年。

方合卺，忽房内一丑妇持大棒出，骂曰：「我正妻大奶奶也。汝何处贱婢，敢来我家为妾？我断不容！」直前痛殴之。张悔被媒绐，又私念「此是我当日待妾光景，何乃一旦身受此惨，报复之巧，殆天意耶？」饮泣不能声。诸宾朋上前劝丑妇去曰：「且让郎君今日成亲，有话明日再说。」于是诸少年秉花烛引张氏入卧室。

甫揭帘，见轩辕生高坐床上，大惊，以为前夫显魂，晕绝于地，哭诉曰：「非我负君，实不得已也。」轩辕生笑摇手曰：「勿怕，勿怕，两嫁还是一嫁。」抱上床，告以自始至终中马老师之计。张初犹不信，继而大悟，且恨且惭。于是修德改行，卒与某村妇同为贤妻。

# 风水客

袁文荣公父清崖先生，贫士也。家有高曾未葬，诸叔伯兄弟无任其事者。先生积馆谷金买地营葬，叔伯兄弟又以地不佳，时日不合，将不利某房为辞，咸捉搦之。先生发愤，集房族百馀人祭家庙，毕，持香祷于天曰：「苟葬高曾有不利于子孙者，惟我一人是承，与诸房无碍。」众乃不敢言，听其葬。葬三年，而生文荣公。公面纯黑，颈以下白如雪，相传乌龙转世，官至大学士。

文荣公薨，子陛升将葬公，惑于风水之说。常州有黄某者，阴阳名家也，一时公卿大夫奉之如神。黄性迂怪，又故意狂傲，自高其价，非千金不肯至相府。既至，则掷碗碎盘，以为不屑食也；折屋裂帐，以为不屑居也。陛升贪其术之神，不得已，曲意事之。

慈溪某侍郎，坟在西山之阳，子孙衰弱，黄说袁买其明堂为葬地。立券勘度毕，从西山归，已二鼓矣。入相府，见堂上烛光大明，上坐文荣公，乌帽绛袍，旁有二僮侍，如平生时，陛升等大骇，皆俯伏。文荣公骂曰：「某侍郎我翰林前辈。汝听黄奴指使，欲夺其地。昔汝祖葬高曾，是何等存心！汝今葬我，是何等存心？」某不敢答。公又怒睨黄，叱曰：「贼奴！以富贵利达之说诱人财，坏人心术，比娼优媚人取财更为下流。」令左右唾其面，二人皆惕息不能声。文荣公立身起，满堂灯烛尽灭，了无所见。

次日，陛升面色如土，焚所立券，还地于某侍郎家。黄受唾处，满身白蚁，缘领啮襟，拂之不去，久乃悉变为虱。终黄之世，坐卧处虱皆成把。

# 吕兆鬛

吕公兆鬛，绍兴人，以进士为陕西韩城令。严冬友侍读与交好，闲话间问：「公名兆鬛，义实何取？」吕曰：「我前生乃北通州陈氏家马也，花白色，鬛长三尺馀，陈氏畜我有恩。一日者，我在厩中闻陈氏妻生产，三日胎不得下，其戚某曰：『此难产之胎，必得某稳婆方能下之；可惜住某村，隔此三十里，一时难致，奈何？』又一戚曰：『遣奴骑长鬛马去，立请可来。』言毕，果一苍头奴来骑我。我自念平日食主人刍豆，今主母有急，是我报恩时，即奋鬛行。遇一涧绝险，两崖相隔丈许，纡其途，原可缓到，而一时救主心切，遂腾身跃起，跌入深崖中，骨折而死。苍头以抱我背故，不触峰崖，转得不死。我死后，登时见白须翁引我至一衙门，见乌纱神上坐，曰：『此马有良心，在人且难得，而况畜乎！』差役书一牒，若古篆文，缚置我蹄上，曰：『押送他一好处。』遂冉冉而升，不觉已入轮回，为绍兴吕氏家儿。周岁后，头上发犹分两处，如马鬛鬖鬖然，故名兆鬛也。」

# 张又华

安庆生员陈庶宁，就馆于淮宁。重九登高，出南门，过一墓，若有青烟起者。谛视之，觉冷风吹来，毛骨作噤。归馆中。

夜梦至僧舍，明窗净几，竹木萧然。东壁上松江笺一小幅，上有诗，题是《牡丹》，首句云「东风吹出一枝红」，意不以为佳，视纸尾，署「张又华」三字。正把玩间，有推门入者：瞪眼而红鼻，身甚矮，年四十馀，曰：「我即张又华也。汝在此读我诗，何以有轻我之意？」陈曰：「不敢。」解释良久。红鼻者自指其面曰：「汝道我人耶，鬼耶？」陈曰：「君来有冷气，殆鬼也。」曰：「汝以为我是善鬼耶，恶鬼耶？」陈曰：「能咏诗，当是善鬼。」红鼻者曰：「不然，我恶鬼也。」即前攫之，冷气愈甚，如一团冰沁入心坎中。陈避竹榻旁，鬼抱持之，以手掐其外肾，痛不可忍，大惊而醒，肾囊已肿如斗大矣。从此寒热往来，医不能治，遂卒馆中。

淮宁令为之殡殓，义甚笃，然心终疑中何冤谴，偶问邑中老吏：「汝知此间有张又华乎？」曰：「此安庆府承发科吏书也，死已二年。平生罪恶多端，而好作歪诗，某曾认识之：赤红鼻，短身材。死，葬在南门外。」即陈所吹冷风处也。

# 官癖

相传南阳府有明季太守某殁于署中，自后其灵不散，每至黎明发点时，必乌纱束带上堂南向坐，有吏役叩头，犹能颔之作受拜状。日光大明，始不复见。雍正间，太守乔公到任，闻其事，笑曰：「此有官癖者也，身虽死，不自知其死故耳。我当有以晓之。」乃未黎明即朝衣冠，先上堂南向坐。至发点时，乌纱者远远来，见堂上已有人占坐，不觉趑趄不前，长吁一声而逝。自此怪绝。

# 铸文局

句容杨琼芳，康熙某科解元也。场中题是「譬如为山」一节，出场后，觉通篇得意，而中二股有数语未惬。夜梦至文昌殿中，帝君上坐，旁列炉灶甚多，火光赫然。杨问：「何为？」旁判官长须者笑曰：「向例：场屋文章，必在此用丹炉鼓铸。或不甚佳者，必加炭之锻炼之，使其完美，方进呈上帝。」杨急向炉中取观，则己所作场屋文也，所不惬意处业已改铸好矣，字字皆有金光，乃苦记之。一惊而醒，意转不乐，以为此心切故耳，安得场中文如梦中文耶！

未几，贡院中火起，烧试卷二十七本，监临官按字号命举子入场重录原文。杨入场，照依梦中火炉上改铸文录之，遂中第一。

# 染坊椎

华亭民陈某，有一妻一妾，妻无子而妾生子，妻妒之，伺妾出外，暗投其子于河。邻有开染坊妇在河中椎衣，见小儿泛泛然随流来，哀而救之。抱儿入室，哺以乳粥，忘其敲衣之椎尚在河也。陈妻虽沉儿，犹恐儿不死，复往河边察视，不见儿，但见椎浮在水，笑曰：「吾洗衣正少此物。」遂取归，悬之床侧。

亡何，有偷儿夜入室，攫其被，陈妻惊喊。偷儿急取床边椎击之，正中脑门，浆溃而死。陈氏旦报官，取验凶器，乃天生号染坊椎也。拘染坊人讯之，其妻备述抱儿弃椎之原委，官乃取其儿还陈氏，而另缉正凶。

# 血见愁

吴文学耀延，少游京师，寓徽州会馆。馆中前厅三楹最宏敞；旁有东、西厢，亦颇洁净；最后数椽，多栽树木。有李守备者，先占前厅，吴因所带人少，住东厢中。守备悬刀柱间，刀突然出鞘，吴惊起视刀。守备曰：「我曾挂此刀出征西藏，血人甚多，颇有神灵。每出鞘，必有事，今宜祭之。」呼其仆杀鸡取血买烧酒，洒刀而祭。

日正午，吴望见后屋有蓝色衣者逾墙入，心疑白撞贼，往搜，无人。吴惭眼花，笑曰：「我年未四十，而视茫茫耶？」须臾，有乡试客范某携行李及其奴从大门入，曰：「我亦徽州人，到此觅栖息所。」吴引至后房，曰：「此处甚佳，但墙低，外即市街，虑有贼匪，夜宜慎之。」范视守备刀笑曰：「借公刀防贼。」守备解与之。乘烛而寝，未二鼓，范见墙外一蓝衣人开窗入。范呼奴起，奴所见同，遂拔刀砍之，似有格斗者。奴尽力挥刀，良久，觉背后有抱其腰而摇手者曰：「是我也，勿斫！勿斫！」声似主人。奴急放刀回顾，烛光中，范已浑身血流，奄然仆地矣。

吴与守备闻呼号声，往视之，得其故，大骇，曰：「奴杀主人，律应凌迟。范奴以救主之故，而为鬼所弄，奈何？盍趁其主人之未死，取亲笔为信，以宽奴罪。」急取纸笔与范。范忍痛书「奴误伤」，三字未毕，而血流不止。吴之苍头某唶曰：「墙下有草名『鬼见愁』，何不采傅之？」如其言，范血渐止，竟得不死。吴与守备念同乡之情，共捐费助其还乡。

未半月，吴苍头溲于墙下，有大掌批其颊曰：「我自报冤，与汝何干，而卖弄『血见愁』耶！」视之。即蓝衣人也。

# 龙阵风

乾隆辛酉秋，海风拔木，海滨人见龙斗空中。广陵城内外风过处，民间窗棂帘箔及所晒衣物吹上半天。有宴客者，八盘十六碟随风而去，少顷，落于数十里外李姓家，肴果摆设，丝毫不动。尤奇者，南街上清白流芳牌楼之左，一妇人沐浴后簪花傅粉，抱一孩移竹榻坐于门外，被风吹起，冉冉而升，万目观望，如虎丘泥偶一座，少顷，没入云中。明日，妇人至自邵伯镇。镇去城四十馀里，安然无恙。云：「初上时，耳听风响甚怕。愈上愈凉爽。俯视城市，但见云雾，不知高低。落地时，亦徐徐而坠，稳如乘舆。但心中茫然耳。」

# 彭杨记异

彭兆麟，掖县人，同邑增广生杨继庵，其姑丈也。兆麟业儒，年二十馀，病卒。越数年，杨亦卒。

后有高密人胡邦翰者，与彭、杨素未谋面，因其仲兄久客于辽，泛海往寻，游学至兆麟馆，留与同居，凡两月馀。治装欲归，谓兆麟曰：「今归将赴郡应试，可为君作寄书邮。」兆麟曰：「昨已将家书付便羽矣，如至掖县，弟代传一口信可也。」及将行，又曰：「去此百馀里，余姑丈杨继庵在彼设帐授徒，烦便道代为致候。」胡因往，又一见继庵焉。

比赴郡试至彭家，言其与兆麟及继庵相见颠末，其家人因二人死已二十年，以胡为妄。胡曰：「彼曾为予言，巷口关帝庙壁有手迹遗书，试往庙中。」发壁阅之，与辽馆所书笔迹不殊。复忆别时曾告以其妻及二女乳名。兆麟妻贾氏年已四十馀，二女已嫁，非亲党无知者，乃与胡言一一相符，其家方信，而胡亦始知其所遇之皆鬼也。胡是年入泮，未几亦亡。

后数年，又有自辽东来者，兆麟寄一马并其死时所服衣来，其家愈惊，绝之不受。先是兆麟疾革，谓其家曰：「我死勿殓，可得复活。」既死，家人以为乱命，置不论，竟殓焉。葬三日，家人见其墓穿一孔，如有物自内出者。其年高密某姓不知兆麟之已死，延兆麟于家，教其幼子。历八九载，从不言归。后某子将赴郡应试，强与之俱。抵郡城马邑地方，谓某子曰：「此处有葭莩亲，予就便往视之。汝先行，至郭外候我。」某子至所约处，久待不至，日渐暮，投宿他所。旦至师家，口称弟子某。其家犹谓其生时曾拜门墙者。询之，方知事在死后，相与骇怪，莫知所以。其徒涕零而别。岂兆麟之客辽东，即从此而去耶！

此乾隆二十八年事，贵池令林君梦鲤所言。林，掖人也。

# 冤鬼戏台告状

乾隆年间，广东三水县前搭台演戏。一日，演《包孝肃断乌盆》。净方扮孝肃上台坐，见有披发带伤人跪台间作申冤状，净惊起避之，台下人相与哗然，其声达于县署。县令某著役查问，净以所见对。县令传净至，嘱净：「仍如前装上台，如再有所见，可引至县堂。」

净领命行事，其鬼果又现。净云：「我系伪作龙图，不若我带汝赴县堂，求官申冤。」鬼首肯之。净起，鬼随之至堂。令询净：「鬼何在？」净答：「鬼已跪墀下。」令大声唤之，毫无见闻。令怒，欲责净。净见鬼起立外走，以手作招势。净禀令，令即著净同皂役二名尾之，视往何处灭，即志其处。净随鬼野行数里，见入一冢中：冢乃邑中富室王监生葬母处。净与皂将竹枝插地志之，回县覆令。

令乘舆往观，传王监生严讯。监生不认，请开墓以明己冤。令从之。至墓，开未二三尺，即见一尸，颜色如生。令大喜，问监生。监生呼冤，云：「其时送葬人数百，共观下土，并无此尸。即有此尸，必不能尽掩众口，数年来何默默无闻，必待此净方白耶？」令韪其言，复问：「汝视封土毕归家否？」监生曰：「视母棺下土后即返家，以后事皆土工为之。」令笑曰： 「得之矣。速唤众土工来！」见其状貌凶恶，喝曰：「汝等杀人事发觉矣，毋庸再隐！」众土工大骇，叩头曰：「王监生归家后，某等皆歇茅蓬下，有孤客负囊来乞火，一伙伴觉其囊中有银，与众共谋杀而瓜分之，即举铁锄碎其首，埋王母棺上，加土填之，竟夜而成冢。王监生喜其速成，复厚赏之，并无知者。」令乃尽致之法。

相传众工埋尸时自夸云：「此事难明白，如要得申冤，除非龙图再世。」鬼闻此言，故籍净扮龙图时，便来申冤云。

# 奇鬼眼生背上

费密，字此度，四川布衣，有「大江流汉水，孤艇接残春」之句，为阮亭尚书所称，荐与杨将军名展者。从征四川，过成都，寓察院楼中。人相传此楼有怪，杨与李副将俱不听，拉费同宿。费不能无疑，张灯按剑，端坐帐中。

三鼓后，楼下橐橐有声，一怪蹑梯而上。灯下视之：有头面，无眉目，如枯柴一段，直立帐前。费拔剑斫之，怪退缩数步，转身而走，有一眼竖生背上，长尺许，金光射人。渐行至杨将军卧所，揭其帐，转背放光射之。忽见将军两鼻孔中，亦有白气二条，与怪所吐之光相为抵拒。白气愈大，则金光愈小，旋滚至楼下而灭。杨将军终不知也。未几，又闻梯响，怪仍上楼，趋李副将所。副将方熟睡，鼾声如雷。费以为彼更勇猛，尤可无虞，忽闻大叫一声，视之，七窍流血死矣。
