---
title: 卷二十四
---

# 长乐奇冤

福建长乐县民妇李氏，年二十五，生一子，越六月而夫亡，矢志抚孤。家只一婢、一苍头，此外虽亲族罕相见者，里党咸钦之。子年十五，就学外傅。

一日，氏早纺绩，忽见白衣男子立床前，骇而叱之，男子趋床后没，氏惧，呼婢入房相伴。及午，子自外归，同母午餐，举头又见白衣男子在床前，骇而呼，男子复趋床下没。母语子曰：「闻白衣者财神也，此屋自祖居，至今百馀年，得毋先人所遗金乎？」与婢共起床下地板，有青石大如方桌，上置红缎银包一个，内白银五铤。母喜，欲启其石，而力有未逮，乃计曰：「凡掘藏，宜先祀财神，儿曷入市买牲礼祭，而后起之。」儿即持银袱趋市买猪首。既成交，乃忆未经携钱，因出银袱与屠者曰：「请以五铤为质。」更以布袋囊猪首归。

道经县署前，有捕役尾之，问：「小哥袋内盛何物？」曰：「猪头。」役盘诘再三，儿怒掷袋于地曰：「非猪头，岂人头耶？」倾囊出，果一人头，鲜血满地。儿大恐啼泣。役捉到官，儿以买自某屠告。拘屠者至，所言合，并以银袱呈上。经胥吏辗转捧上，皆红缎袱，及至案前开视，则缎袱乃一血染白布，中包人手指五枚。令大骇，重讯儿，儿以实对。

令亲至其家启石坑，内一无头男子，衣履尽白，右五指缺焉。以头与指合之相符。遍究从来，莫能得其影响。因系屠与儿于狱，案悬莫结。此乾隆二十八年事。

# 烧包

粤人于七月半，多以纸钱封而焚之，名曰「烧包」，各以祀其先祖。张戚者，素无赖，而有胆。其仆三儿，卧病月馀，至七月十六日，忽自床蹶起，趋而出。戚追之，出城，至大河侧，三儿痴立点首呓语，若与人争状。戚掌其颊，三儿云：「为差人拘来，替人挑送包钱。」戚问：「差何在？」以手指曰：「前立浅渚间者是也。」戚果见一人，高帽青衣，若今之军牢皂隶状，手执鞭指挥。戚大呼擒之，一击而没。问：「包在何处？」三儿云：「在家堂板阁上，我因过重不肯担，乃拘我来。」戚归启家堂，果有纸灰十包。

# 金银洞

高峰崖在广西思恩府城南百里，两峰壁立，崖上大书十三字云：「金七里，银七里，金银只在七七里。」字画遒劲，不知何年镌凿。崖下有土地祠，望气者咸称其地有金银气。百十年间，土人多方搜求，一无所得。星士某至土地祠内，徘徊数日，攫神像去。土人追及，询知像乃范金所为，然亦不知「七七里」为何义。

崖中旁峰数十丈，上有银洞。洞中白银累累，大者重数十斤。土人架木而登拾之，即百计不能出。或向外掷之，著地即失。或牵犬入，将银缚犬身向外牵之，犬即狂吠，比出，而身亦无银也。

# 猫怪

靖江张氏，住城之南偏，屋角有沟，久弗疏瀹，淫雨不止，水溢于堂。张以竹竿通之，入丈许，竿不可出，数人曳之不动，疑为泥所滞。天晴复举之，竿脱然出，黑气如蛇，随竿而上，顷刻天地晦冥，有绿眼人乘黑戏其婢。每交合，其阴如刺，痛不可忍。张广求符术，道士某登坛治之。黑气自坛而上，如有物舐之者，所舐处舌如刀割，皮肉尽烂，道士狂奔去。

道士素受法于天师，不得已，买舟渡江。张使人随之，将求救于天师。至江心，见天上黑云四起，道士喜拜贺曰：「此妖已为雷诛矣！」张归家视之，屋角震死一猫，大如驴。

# 梦马言

乾隆十八年，山东高蔚辰宰河南延津县。昼寝书室，梦一马冲其庭立而人言，高射之，正中其心，马吼而奔。高惊醒，适外报某村妇卢罗氏夜被杀，以杙椓其阴，并杀二孩。高往验尸，伤如所报，而凶犯无以根究。因忆所梦，乃顺庄点名，冀有马姓者。点毕无有，问：「外庄有姓马者乎？」曰：「无。」

高将庄册翻阅，沉思良久，见有姓许名忠者，忽心计曰：「马属午，马立而言，则言午也；正中其心，当是许忠矣！」呼许曰：「杀此妇者，汝也。」许惊愕叩首曰：「实是也。以奸不从，故杀之；两指被妇咬伤，故怒而椓其阴，并杀其子。但未识公何以知之？」高笑不答。视其手，血犹涔涔也。置于法，合郡以为神。

# 蒋静存

麟昌蒋君，字静存，余同馆翰林也，诗好李昌谷，有「惊沙不定乱萤飞，羊灯无焰三更碧」之句。生时，其祖梦异僧担《十三经》掷其门，俄而长孙生，故小字僧寿。及长，名寿昌，以避国讳故，特改名。又自梦僧画麒麟一幅与之，遂名麟昌。十七岁举孝廉，十九岁入词林。二十五岁卒。性傲兀不羁，过目成诵，常曰：「文章之事，吾畏袁子才，而爱裘叔度，他名宿如沈归愚，易与耳。」卒后三日，其遗孤三岁，披帐号叫曰：「阿爷僧衣僧冠坐帐中。」家人争来，遂不见。

呜呼！静存终以僧为鸿爪之露，其为戒律轮回似矣。然吾与之谈，辄痛诋佛法而深恶和尚，何耶？

# 天妃神

乾隆丁巳，翰林周锽奉命册立琉球国王。行至海中，飓风起，飘至黑套中，水色正黑，日月晦冥。相传入黑洋从无生还者，舟子主人正共悲泣，忽见水面红灯万点，舟人狂喜，俯伏于舱呼曰：「生矣！娘娘至矣！」果有高髻而金镮者，甚美丽，指挥空中。随即风住，似有人曳舟而行，声隆隆然。俄顷，遂出黑洋。周归后，奏请建天妃神庙。天子嘉其效顺之灵，遂允所请。事见乾隆二十二年邸报。

# 宿迁官署鬼

淮徐道姚公廷栋，驻扎宿迁。封翁寿期，演剧于堂。堂旁墙极高，见墙外有人头数千，眼睽睽然，俱来观剧。初疑是皂隶辈，叱之不去，近之无有。明旦视之，墙外皆湖，无立人处。

其幕友潘禹九遣奴往厨取酒，久而不至，迹之，已仆于地，口眼皆青泥，盘中酒菜之类，变作蚯蚓树叶。潘素不信鬼神，乃挺身至奴所行处，验其有无。署中二客诈为鬼状，私往吓之。潘笼一小灯，行未半道，两客见黑气一条绕灯而入，灯色绿如萤火，潘勿觉。二客悚然，噤不发声。潘将如厕，有大黑手遮其面，踉跄急归。二客迎之，共相骇异。手持灯渐重，火亦澌灭。家奴各持火来照，灯笼内有死野鸭一只，鸭大笼小，竟不知从何处窜入也。

# 广东官署鬼

康熙壬戌武探花沈崇美为广东守备，署后花园有井，担水者率以为常。

偶一夜，有女子呼水，担夫如其言与之，乃捽其头入桶中。担夫疑署中婢与戏，詈群婢。群婢曰：「无之。」担夫引婢至取水处，有海棠一枝，白鸡成群，入树下不见。群婢笑曰：「非鬼也，藏神也，掘之必得金银。」遂令担夫具畚锸开土。未五六尺，得一棺，惧而止。忽一婢发狂大呼曰：「请主人！请主人！」

沈公偕其妻往视，婢呼曰：「我嘉靖十七年巡按某公之第四妾也，遭主妇毒虐，缢死埋此。公家群婢犯我，我应索其命。第土浅地湿，棺中多水，主人肯改葬我，则掘者不为无功，将免其罚。大堂西偏，我生前埋金镯一只，宝珠数颗，可掘取为改葬费，亦不累主人金也。」言毕，婢子如常无病矣。

主人为启其棺，水涔涔欲流；发堂之西偏，封镯宛然。为改葬高处。镯重三两六钱，形如蒜苗。

# 为儿索价

葛礼部讳祖亮者为予言：其邻程某，拥重资，无子。晚年生儿，性聪慧，眉目莹秀，程爱如掌中珍。十二岁即多病，所费医药不赀。稍长，不事生业，好斗鸡走狗，产为之空，程忿甚。一旦，悬祖宗神像，将笞之。子忽作山东人语曰：「俺吴某也，前生为尔负债万金，今来索取，将尽。汝以我为子耶？大误！大误！我昨揭帐，尚欠八十馀金，今亦不能相让。」奋衣前取其母髻上珠，踏碎之，然后死。程卒大穷而嗣绝。

# 鬼魂觅棺告主人

姜静敷寓京师湣忠寺，寺旁为书室，室中有空棺，俗所谓寿器是也，寺邻某为其父老故置焉。姜月夜读书，窗户轰然大开，棺盖低昂不已。姜大骇，持烛视之，如有人指痕出没于棺上者，响良久乃已。次早，邻人叩门云：「某翁死，来取棺。」方悟初死之魂，夜间先来就棺也。

苏州唐道原年七十卒，其子为买棺于海红坊寿器店。主人云：「昨夜有白须人坐某一棺上，烛之不见。」问其状貌，酷似道原，店主人素不相识也，乃即买其所坐者归。

金陵戴敬咸进士与梅式庵饮于吴朱明孝廉家，忽狂癫，握梅手呼曰：「要朱红，要加漆！」梅愕然不解。已而气绝，方知所托者，藏身物也。

程原衡家管事李姓者夜醉堕楼死，举家未知。原衡睡醒，觉左耳阴冷异常，疑而回顾，灯光青荧，有黑人吹气入耳，似有所诉。惊起，呼家丁四照，见楼下尸，方知李魂来告主人求棺殓也。

# 匾怪

杭州孙秀才，夏夜读书斋中，觉顶额间蠕蠕有物。拂之，见白须万茎出屋梁匾上，有人面大如七石缸，眉目宛然，视下而笑。秀才素有胆，以手捋其须，随捋随缩，但存大面端居匾上。秀才加杌于几视之，了无一物。复就读书，须又拖下如初。如是数夕，大面忽下几案间，布长须遮秀才眼，书不可读。击以砚，响若木鱼，去。又数夕，秀才方寝，大面来枕旁，以须搔其体。秀才不能睡，持枕掷之。大面绕地滚，须飒飒有声，复上匾而没。合家大怒，急为去匾，投之火，怪遂绝，秀才亦登第。

# 徐支手

咸阳徐某。家巨富。初生一子，颇聪慧，六岁病痞死。旋生三子，貌皆相似，病亦如之。徐年已迈矣，至第三子死时，抚尸恸甚，用刀剖儿腹，出其痞，复断其左臂，骂曰：「毋再来诱我。」其痞形如三角菱，有口，能呼吸，悬之树间，风日吹干，每触油腥，口犹能动。未期年，徐又得子，貌如前，痞虽不作，而左手竟废，至今尚存，人呼为「徐支手」。

# 鱼怪

会稽曹山峑入市得大鱼归，剖食之，馀半置纱厨内。至晚，厨中忽有光，举室皆亮。迫视，则所馀之鱼鳞甲通明，火光射目。曹大骇，盛以盘送于河，其光散入水中，随波摇荡，婉转间，成鱼而去。曹归家，屋中火发，东灭西起，衣物床帐烧毁都尽，而不及栋宇，凡三昼夜始息。食鱼之人，竟亦无恙。

# 盗鬼供状

先君子在湖广臬司迟公维台署中，同事大兴人朱扬湖司钱谷。忽一日狂呼。趋视之，面如死灰，伏地昏迷。饮以姜汁，良久曰：「吾坐此校文案，日方正午，见地下砖响，有物蠕蠕然顶砖起。疑为鼠，以脚践之，砖亦平复。稍坐定，砖响如初，掀视之，有黑毛一团，类人头发，自土中起，阴风袭人，渐起渐大。先露两眼，瞪睛怒视，再露口颐腰腹。其黑如漆，颈下血淋漓，跃然而上举手抱我足曰：『汝在此乎！汝在此乎！吾前世山东盗也，法当死，汝作郯城知县，受我赃七千两，许为开脱。定案时，仍拟大辟，死不瞑目。今汝虽再世，而吾仇必报。』言毕，即牵我入地。我大呼。彼见众客至，舍我走。」众视砖迹，犹宛然开。

嗣后，其鬼无日不至。有人共座，则不至。尤畏臬司迟公，闻迟公将至，便抱头远窜。公大书几上曰：「问恶鬼，汝作盗应死，敢与法吏仇乎？汝欲报仇，应仇于前生，敢仇于今世乎？速具供状来。」鬼夜墨书其侧，字迹歪斜，曰：「某不敢仇法吏，敢仇赃吏。某以盗故杀人多，受冥司炮烙，数十年，面目已成焦炭。每受刑必呼曰：『某当死，有许我不死者在也，郯城县某老爷受赃七千两，独不应加罪乎！』呼六十馀年，初不准理，今以苦海渐满，许我弛桎梏报冤，所具供状是实。」迟公无如何，不能朝夕伴朱，命多人守护之。

居月馀，迟公生日演戏，诸客饮酒，强朱出观，朱曰：「吾待死之人，有何心情看戏？诸公爱我，可多命家人伴我。」如其言。席散往视，朱已缢于床。迟公及诸友俱责家人何以不管？佥云：「灯下吹来黑气一团，奴婢便各睡去。」或云：诸奴贪看戏，亦未必伴朱也。

# 时文鬼

淮安程风衣，好道术，四方术士咸集其门。有萧道士琬，号韶阳，年九十馀，能游神地府。

雍正三年，风衣宴客于晚甘园，萧在席间醉睡去，少顷醒，唶曰：「吕晚村死久矣乃有祸，大奇。」人惊问，曰：「吾适游地府间，见夜叉牵一老书生过，铁锁锒铛，标曰：『时文鬼吕留良，圣学不明，谤佛太过。』异哉！」时坐间诸客皆诵时文，习《四书》讲义，素服吕者，闻之不信，且有不平之色。未几，曾静事发，吕果剖棺戮尸。

今萧犹存，严冬友秀才与同寓转运卢雅雨署中，亲见其醉后伸一手指，令有力者以利刃割之，了无所伤。

# 鬼弄人二则

杭州沈济之，训蒙为业。一夕，梦金冠而髯者谓曰：「汝后园有理金一瓮，可往掘之。」沈曰：「未知何处？」曰：「有草绳作结，上穿康熙通宝钱一文，此其验也。」明早往园视之，果有草绳，且缚钱焉。沈大喜，持锄掘丈馀，卒无有，竟一怒而得狂易之疾。

乾隆甲子，冯香山秀才梦神告曰：「今岁江南乡试题《乐则韶舞》。」冯次日即作此题文，熟诵之。入闱，果是此题，以为必售，榜发无名。就馆广东，夜间独步，闻二鬼咿唔声。聆之，其闱中所作文也。一鬼诵之，一鬼拊掌曰：「佳哉，解元之文！」沈惊疑，以为是科解元必割截卷而偷其文字，辞馆入都，以状具控礼部。礼部为奏闻，行查江南解元薛观光，文虽不佳，并非冯稿也，获诬告之罪，谪配黑龙江。

# 汉江冤狱

曹震亭知汉江县，晚衙夜坐，见无头人手提一头，啾啾有声，语不甚了。曹大骇，遂病，病三日，死矣。家人欲殓，胸前尚温，过夜而苏，曰：被隶人引至阴府，见峨冠南面者，衣本朝服色，辕外人传呼：「汉江县知县曹学诗进。」曹行阳间属吏礼，向上三揖。神赐坐，问：「有人诉公，公知否？」曰：「不知。」神取几上牒词示曹。曹阅之，本县案卷也，起立曰：「此案本属有冤，为前令所定，已经达部，我申详三次，请再加审讯，为院所驳，驳牌现存。」神曰：「然则公固无罪也。」传呼冤鬼某进，阴风飒然，不见面目手足，但见血块一团叫跳呼号，滚风而至。神告以曹为申救之故，且曰：「汝冤终当昭雪，须另觅仇人。」鬼伏地不肯去。神拱手向曹作送状，手挥隶人云：「速送速送。」曹猛然惊醒，不觉汗之沾衣也。自此辞官归家，长斋奉佛梦终其身。

# 控鹤监秘记二则

《控鹤监秘记》唐人张垍所纂，京江相公曾孙张冠伯家有抄本数十页，皆载唐宫淫亵事，绝不类世所传《武后外传》。其略云：

太后幸怀义数年，怀义骄恣不法，驰马南衙，为宰相苏良嗣批颊，后闻而衔之。一日置酒上阳宫，从容谓千金公主曰：「汝知朕左右无人乎，为此纡郁，奈何？」公主顿首曰：「臣欲奏天皇久矣，天皇不言，臣何敢先言。今陛下既知小宝之罪，臣窃以为天皇是何等圣佛，托身人间，广选男妃，自应择公卿旧家子弟姿禀秾粹者，置床第间，足以游养圣情，捐除烦虑。何事幸彼市井无赖之徒，为嫪毐、昙献故事，被千秋万世拟秦、胡两后耶？」后曰：「微汝言，朕亦知之。近日宰相批怀义面，正欺其市井小人耳。若得公卿子通晓文墨者，南衙何敢辱之。」言毕叹。公主曰：「陛下勿叹。陛下知太宗时有凤阁侍郎张九成乎？其从子昌宗，年近弱冠，玉貌雪肤，眉目如画，其风采绝类巢刺王妃。」后默然，俯而未应。公主遽前跪起附耳语曰：「陛下毋过虑，儿兼知昌宗下体矣。儿于凝碧池置庄，春花盛时，驸马辄宴宾客，宴毕赐浴。浴时，儿于琉璃屏窥之，群臣无有佳于昌宗者。昌宗通体雪艳，无微痕半暇。瘦不露骨，丰不垂腴。其阴头丰根削，未起时，垂不甚长，浑脱类鹅卵。有洼棱高起五六分，鲜红柔润。」语未毕，太后色和，谩曰：「儿试耶？」公主曰：「儿非不涎之也，为后故不敢。然终不自信，故遣侍儿逼焉。」回顾侍者曰：「据实奏天皇，毋惭也。」侍者跪起附耳如公主状，奏曰：「奴初遇昌宗时，似南海鲜荔枝，入口光嫩异常，棱张如伞，三四提后，花蕊尽开，神魂飞矣。昌宗迟速，亦不自为主张，婉转随奴意。事毕后，红玉颓然，奴触之，体犹噤也。」太后大喜，指公主曰：「儿诚解人。朕每闻世俗女子但好壮健，不选温柔，此村妪淫耳。夫壮健迟久，可以药力为也，海外慎恤胶，朕宫中有石许，无所用之。男阴佳处，全在美满柔和。怀义老奴，筋胜于肉，徒事憨猛，当时虽惬，过后朕体觉违和。御医沈南璆肉差胜，然上下如一，头角蒙混，且皮弛，稍稍裹棱，非翘起不脱，故时觉不净。如卿所云，乃全才也。」公主出，即命侍者召昌宗，衣以轻绡雾縠之衣，冠以玉清云仙之巾，浴兰芳、含鸡舌入宫。后果大幸，薛、沈辈不复召矣。

当是时，后春秋高，学修养法，常含昌宗阴而睡。昌宗阴头丰肥，后口为之劳，终弗忍弃。后儿齿生，昌宗觉苦，乃荐易之。后口含易之，而以下体受昌宗，情尤酣艳。易之宠亚于昌宗，二人易班休沐。每归家，后遣人伺之，不许与妻交一语，上楼去梯。其母怜之，为置人壁间，方生国忠也。太后使昌宗骑木鹤，呼为子晋后身。又命修《三教珠英》，居控鹤监，与学士崔融、宋之问等酬唱。之问尤谄事二张，为持溺器，人笑之。之问曰：「卿知是何等溺乎？我为妇人，遇二张，亦不知何者为名节，况天后也。」后以龙锦千段赐公主，且曰：「朕闻古时公主多行不端，此选驸马者之罪也。自今以后，命画工写昌宗上下形体为式，如式者，方充驸马之选。庶几公主夫妻和乐，亦不虚生帝王家。」公主及侍儿、宫人皆叩头呼万岁。中宗、睿宗仿而行之。其时安乐公主虽骄奢，与武延秀恩好颇隆，无面首之侍，皆后力也。昌宗妻貌寝，后召入宫，封一品崇让夫人。常戏曰：「夫人何修，得嫁六郎耶！」时有「一世修貌，二世修阴」之谣。

亡何，五王起兵，入宫诛二张。横尸未收，百姓怨之，脔割肢体为糜碎。宫人婉儿揣后意，于残骸中收得茎头半段，红润如生，手持献后。后泣曰：「是六郎也，契苾儿不能如是。」选第一府白玉盒盛之，曰：「朕万年后，以此为殉。」

上官婉儿以祖仪得罪，没入掖廷，容貌瑰丽，兼工词翰，天后爱之，使侍侧治笔砚。后幸昌宗，不避婉儿。婉儿性黠，媚昌宗而远之，后尤喜。然昌宗每溲，婉儿顾盼，不能无情。

天后命将作大匠于峡石为昌宗造园，屋舍皆黄金涂，白玉为阶。后爇奇香，拥真珠帐，幸昌宗。昌宗醉眠，阴软，后与为戏，拉茎上皮覆阴头，头棱高，皮格格不上，俄而挺然，根虽弩健，而头肉肥厚，如绵球成团，色若芙蓉，撚之类无精管者。后叹曰：「使人之意也消。」婉儿心动，裙下皆湿，不觉手近昌宗。后大怒，取金刀插其髻，曰：「汝敢近禁脔，罪当死！」六郎为哀求，始免。然额有伤痕，故于宫中常戴花钿也。

吏部侍郎崔湜，以才貌年少，私侍婉儿。婉儿有外舍，极亭台之胜，招与宣淫。先通武三思，后通湜。湜问：「庐陵王、三思何如？」曰：「庐陵王棱角混，韦皇后笑其食哀家梨，不削皮，何能知味？三思故自佳，然亦嫌肉薄耳。」问：「两后选男何法？」曰：「阴虽巨，以皮筋胜者不选。」问：「何故？」曰：「人之一身，舌无皮，故知味；踵皮厚，故履地。女阴纤膜，微蒙天生，男子之阴，亦去皮留膜，取极嫩处与之作合，又与棱角，使之扪摩，幼而蕊含，长而茄脱，以柔抵柔，故有氤氲化醇之乐。否则，拖皮带秽，进退麻漠，如隔一重甲矣。天后幸男子毕，不许阴头离宫，冯小宝虽壮盛，头锐易离；六郎棱肥脑满，如鲜菌灵芝，虽宣泄，而阴头犹能填塞满宫，久而不脱，故欢爱之情，有馀不尽。六郎侍寝，后虽衰，仙液犹透重衾也。」湜曰：「如昭容言，天下优劣，岂独男子然耶！湜少忝官阶，为女子所悦，所遇岂无粲者。然下体亦正难言，往往有交无媾，木木然如瞽人投井，不知何往。尔时徒惫精神，少回味，道天下女子皆然。自蒙昭容恩接后，方知西子、毛嫱所以专宠六宫者，必别有胜人处。昭容花心秾粹，湜一交接，觉阴头触嫩处，如醍醐灌顶，毛发皆苏。手按昭容后窍，翕翕然跃，便知将宣泄，不敢摇身。俟谷道跃定后，再候意旨，故常得昭容欢。湜亦蒙昭容湛露之恩，深含细吐，山泽气交，次日上朝，不觉疲惫。想世间男子喜干，女子好久，皆如乞丐，食猪脂三斗，便道穷奢极欲，真初世人耳。」昭容笑曰：「卿言大快。然知音甚难，大抵男女交接，如匙之配锁，各有所宜，闻刘妃阴有横骨，非尖劲者不能入宫。卿阴头柔嫩，若遇之，不大苦卿耶！天后云：『肉重则进佳，棱高则退佳。』真解人语。」方昵语间，安乐公主拥驸马武延秀至，颇有所闻。公主褫驸马裤，手其阴夸曰：「此何如崔郎耶？」昭容曰：「直似六郎，何止崔郎！此皆天后选婿之功，不可忘也。」是夕酣饮，观拔河之戏。次日为中宗生辰，至午始朝贺。

当是时，湜虽通昭容，附三思，而心知韦氏必亡，故阴附临淄王。王起兵诛韦后，婉儿持灯来迎，亦斩于纛下。湜为同平章事，竟不能救。侍郎张说使子均收昭容尸，厚葬之，兼表请复昭容号，编序其文集，人莫不多说而恶湜也。

# 牛乞命

天台县令锺公醴泉为余言：其尊人守贵州大定府，设局办船。日正午，忽有牛突入铅厂。数十人鞭之，不肯去。醴泉往观，牛伏地作叩头状，因问牵牛者曰：「此耕牛乎？宰牛乎？」曰：「宰牛。」问：「价若干？」曰：「七千。」锺曰：「以牛与我，以价与汝，何如？」牵牛者谢领钱去，牛蹶然起矣。

# 猪乞命

奉天锦州府之南有天桥厂，海泊交易处。屠人缚一猪，将杀以入市。其猪乘间啮断绳索，奔至海客前，屈双足伏地。屠人执绳追至。海客询其市价，如数付与，以此猪舍于海会寺之龙神庙。人呼猪道人，则应。曰何得无礼，辄屈前双足，向人作叩首状。牙长数寸，脚爪环裹如螺，其大倍于常猪。

# 张世荦

张世荦字遇春，杭州府诸生。每入试场，仿佛有人持其卷者，迨晓，则墨污被黜，积愤殊甚。

乾隆甲子科入闱，加意防范。试卷誊真，至晚，另贮他所，坐号中留心伺察。睹一女子舒手探卷，急执之，厉声问曰：「予与汝何仇，七试而污我卷？」曰：「今岁君应中解元，我亦难违帝命，但君当为我剖雪前言，择地瘗我，以释冤谴。我即君对门钱店女也。当日邻人戏谓君与我有私，君实无之，乃不为辨明，且风情自命，假无为有，以资嘲谑。既嫁，而夫信浮言，不与我同处。我无以自明，气忿投缳。君污我名，我污君卷，迟君七科宜也。」言毕不见。张毛骨俱栗。甫出场，即访其家，告以故，而捐资助葬之，且为延僧超荐。是科揭晓，果中第一名。

# 洗心池

洗心池在茅山乾元观西，石壁上有「洗心池」三字，笔法遒劲，隐而不见。欲见，则以池水沃之，虽大旱不涸。相传钱妙真独居燕洞宫修炼，或谤之，乃于此刳腹洗心以相示，故名。

# 活死人墓

道人江文谷于洗心池旁培小阜，叠石塞牖，趺坐于中，嘱其徒云：「每日向牖呼我，应则已，不应则入收遗蜕。」呼之三年又皆应，忽一日应曰：「可厌，吾去矣！」嗣后不应，启石视之，尸果僵，故称活死人墓。

# 屋倾有数

总宪金公德瑛视学江西，考吉安府童生。五鼓点名毕，灯下见红衣妇人从考棚趋出，冉冉腾空而去。问之仆隶，皆有所见。公心恶之，即以《中庸》「必有妖孽」四字命题。日正午，诸生方握笔，忽考棚倾倒，压死三十六人。金公据实奏闻，上怜之，俱钦赐生员。

余亲家史少司马抑堂任福建臬使时，与粮道王介祉等四人同坐花厅议事，闻梁上屋角沙沙有声。客欲起避，史公不可。已而声渐大，有鼠呼曰「出出」者再。史亦心动，急与四客齐出，则花厅倒矣，几案皆碎。是日，省中府县俱来请安，史公笑谓曰：「设使四大员一时并命，则司道之印，诸公委署，不皆有分乎！」

# 沔布十三匹

杭州胡某，程九峰中丞之表侄也。中丞巡抚湖北，胡往求馆，荐与荆州刺史某署中司书记事。半年后，胡妻在家病疟，忽为鬼所附，声如男子。听之，乃其夫也。口称：「到湖北后，蒙中丞公荐往荆州，宾主相得。不料未二月患病身死，有衣箱行李，新买沔阳布十三匹，现在署中，须著人往取。我客死饥寒，可供木主祭我，并广招名僧超度我。」家人闻之环泣，当即成服立主。以死无日月，未便报讣。

亡何，妻病痊。家故贫，欲差人往楚迎丧，以无盘费，屡屡迁延。亡何，胡竟归里，举家骇然，以为鬼也。坐定谈说，方悟前所凭者，乃邪鬼借名索食求超度故也。顷之，衣箱到门，开之，果有布十三匹，的系胡过沔阳时所买。

# 牛卑山守岁

广西柳州有牛卑山，形如女阴，粤人呼阴为卑，因号牛卑山。每除夕，必男妇十人守之待旦，或懈于防范，被人戏以竹木梢抵之，则是年邑中妇无不淫奔。有邑令某恶之，命里保将土块填塞。是年，其邑妇女小便梗塞，不能前后溲，致有伤命者。

广东沙面上妓船如云，河泊大使专司船政。有总督某严禁之，随即海水溢漫，城不没者三板。地方绅贾俱以为言，乃收回禁约以试之，果令收而水退。至今妓船愈多。

# 鬼拜风

钱塘孙学田，开盐店温州城中，与友钱晓苍往来甚狎。钱有楼三间，封锁颇密，相传有鬼，人不敢居。孙素有胆，与同人赌胜，铺床楼上，烧巨烛二枝，竟往居焉。

夜二鼓，闻推门声，有艳装女子冉冉来。见烛光，意若畏之，敛衽再拜。每一俯首，则阴风从其袖生，一烛灭矣。孙掷以剑，鬼走下楼去。孙知将复来，所恃惟烛，乃以所灭烛重加点明，以身拥烛而坐。鬼果再至，又作拜状，见孙上坐，欲却欲前。孙以剑掷，鬼变恶状，上前格斗，彼此相持不已。忽闻楼外鸡鸣，遂化黑气一团滚楼而下。温州人为之语曰：「人拜曲躬，鬼拜生风。但逢孙老，比鬼还凶。」

# 僵尸夜肥昼瘦

俞苍石先生云：凡僵尸夜出攫人者，貌多丰腴，与生人无异。昼开其棺，则枯瘦如人腊矣。焚之，有啾啾作声者。

# 黑云劫

王师征缅甸，有昆明县皂隶叶某，死三日复苏，言被鬼卒勾赴冥司，有大殿朱门如王者居，门外坐官吏甚多，皆手一簿，判记甚忙。判毕，则黑气一团，覆于簿上，有椎腰蹙额自称劳苦者。叶阳寿未尽，以不在应死之数，故仍放还。

路间私问鬼卒：「彼官吏所执何簿？」曰：「人簿三，兽簿五。」问：「何为有簿？」曰：「从古人间征战之事，皆天上劫数先定，无可挽回。一切应死者，皆先写入黑云劫簿中，虽一骡一马，皆无错误。终竟兽多人少，故其簿有『人三兽五』之说。」问：「应此劫者，省城中可有某官乎？」曰：「第一名即你家总督也。」其时督滇南者刘公藻，丙辰鸿词翰林，后自刎。

# 金秀才

苏州金秀才晋生，才貌清雅，苏春厓进士爱之，招为婿，婚有日矣。

金夜梦红衣小鬟引至一处，房舍精雅，最后有圆洞门，指曰：「此月宫也，小姐奉候久矣。」俄而一丽人盛妆出曰：「秀才与我有夙缘，忍舍我别婚他氏乎？」金曰：「不敢。」遂携手就寝，备极绸缪。嗣后，每夜必梦，欢好倍常，而容颜日悴。举家大惧，即为完姻。苏女亦有容色，秀才爱之如梦中人。嗣后夜间，酉戌前与苏氏交，酉戌后与梦中人交。久之，竟不知何者为真，何者为梦也。其父百般禳解，终无效。体本清赢，斫削逾年，成瘵疾而卒。

与梦中女唱和甚多，不能全录，但记其《赠金郎一绝》云：「佳偶岂易寻，夺郎如夺彩。幸亏下手强，争先得为快。」

# 董观察

董观察名榕，官赣南道时，所属上犹县某村素被山瀑冲没田庐，公为相度开河，引水入江，居民安堵。又改佛寺为濂溪书院，规模一新。

亡何，丁太夫人忧，哀毁过度，欲以身殉。扶榇返里，至滕王阁下，维舟受唁，大吏亲来抚慰，观者无不谓董公真孝子，真好官。次早，方欲解缆，忽家仆等惊觅观察不得，急报守土官。沿江打捞，俱无踪迹。经一昼夜，尸竟逆流至丰城县沙岸上。验视之，犹白衣麻带，面目如生，乃具殓送至舟中。

月馀，公旧仆某偶至上犹，土人告以感公开河之恩，立庙祀公。仆欣然走至庙中拜觇神像，则俨然公之面目。询立像时日，即公堕水夕也。

# 狐仙开帐

和州张某，作客扬州，寓兴教寺。寺中僧舍，素有狐仙，无人敢居。张性落拓，意往居焉。未三日，果有一翁，自称吴刚子求见。揖而与言，风采颇异，能知过去未来之事。因问：「可是仙乎？」曰：「不敢。」张故贫士，意欲交结之，以图富贵，遂设酒食，与之饮宴，吴亦答谢。

未半月，张力竭矣，而吴之酒馔甚丰。张遂起贪念，终日嬲其设席。吴作主人，亦无吝色。如是者月馀，吴忽不至。时遇霉雨，张开箱晒衣，则全箱空矣，中书一帐，并质钱帖数纸：「某日鸡鱼若干，某日蔬果若干。」皆典张之衣服而用之，笔笔开除，不空设一席，不妄消一文。

# 皮蜡烛

上虞人钱姓者，为人佣工。夜归，见女路哭，问其故，曰：「夫亡无归，家居夏盖山，一时迷路，求为指示。」钱与谐戏，相随至一室中，成夫妇之好。如是者数月。主人见其貌日憔悴，再三问钱，钱言其故。主人曰：「此鬼也，再与交时，须取渠一物以为验。」钱如其言，伴与欢笑，而暗剪女发一束，女大惊走去。钱细视所居之地，全无房屋，其与此女淫处，精流蟹洞中，皆血也。发如烛而软黑若牛皮，刀斫火焚不坏。自此不敢出门，匿主人家。

未几，鬼入主人家，附其婢身作闹曰：「还我钱郎！不还我者，即将钱郎交与汝家。我暂去，明年来捉。」且云：「俟今秋汝寿尽时，当来降祸。」至期，竟不验。钱姓至今犹存。此事台州张秀墀为余言。

# 乍浦海怪

乾隆壬辰八月甘三日，黎明大风雨，平湖、乍浦之海滨有物突起，自东南往西北，所过拔木以万计，民居屋上瓦多破碎。中间有类足迹大如圆桌子者，竟不知是何物。有某家厅房移过尺许，仍不倒坏。

# 天开眼

平湖张敩坡，一日偶在庭中，天无片云，忽闻砉然有声，天开一缝，中阔，两头小，其状若舟。睛光闪铄，圆若车轴，照耀满庭，良久方闭。识者以为此即「天开眼」云。

# 泥像自行

平湖张氏，世居蒹葭围。其始迁祖名迪，字静庵，明洪武间人。殁时，其家泥塑静庵夫妇二像，高七八寸，供家庙中，所居屋归属长房。历四百馀年，长房子孙贫，屋倾圮，仅存数间，而其像犹在。

张氏故有宗祠，距静庵故居三里许。一日黎明，有乡人操舟者见两老人来雇渡船，遂载以行。问：「何往？」云：「将之张家祠堂。」既登岸，疾步如飞，舟人望之，见形躯渐小。无何，抵祠前，守祠僧闻扣门声，起视之，寂无所见，惟见两泥像在门枢下，一时惊以为异。其裔孙张舟九方重修祠宇，因加彩绘，别设一厨，供之祠中。

# 焚尸二则

平湖南门外某乡掘出三穴，二穴已空，中一穴棺木依然，砖书「赵处士之墓」。尸年四十许，貌如生，穿云履，蟹青䌷袍，䌷如一钱厚，不坏。掘者马某覆出其尸而焚之，火不能旺，乃投诸水。是夜，鬼大哭，一村皆惊。好事者为扛起残尸，血缕缕如注，乃仍纳棺中，加土葬之，是夕遂安。马姓至今无恙，为典史皂役。

平湖小西溪之西蒋姓，田家也，冬至前一日，日方西，烧父尸。方开棺，尸走出；追之，蒋击以锄，尸倒地，乃焚之。晚归，闻其父骂曰：「汝烧我甚苦，何不孝至此！」其人头肿如匏，及午而死。张熙河所目击也。

# 美人鱼人面猪

崇明打起美人鱼，貌一女子也，身与海船同大。舵工问云：「失路耶？」点其头。乃放之，洋洋而去。

云栖放生处有人面猪，平湖张九丹先生见之。猪羞与人见，以头低下，拉之才见。

# 花魄

婺源士人谢某，读书张公山。早起，闻树林鸟声啁啾，有似鹦哥。因近视之，乃一美女，长五寸许，赤身无毛，通体洁白如玉，眉目间有愁苦之状。遂携以归，女无惧色。乃畜笼中，以饭喂之。向人絮语，了不可辨。畜数日，为太阳所照，竟成枯腊而死。洪孝廉字麟闻之曰：「此名花魄，凡树经三次人缢死者，其冤苦之气结成此物，沃以水，犹可活也。」试之果然。里人聚观者，如云而至。谢恐招摇，乃仍送之树上。须臾间，一大怪鸟衔之飞去。
