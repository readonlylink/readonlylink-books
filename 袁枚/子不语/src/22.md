---
title: 卷二十二
---



# 王昊庐宗伯是莲花长老

王昊庐宗伯，未第时，自黄冈赴京应试。路过庐山，宿于莲花宫内，因次日仍欲启行，未晚便睡。梦身坐大殿之上，面供斋果，下有袈裟百辈环拜诵佛，因随手取面前枣子，偶啖数枚，遂醒。醒时，口中有馀味。正惊讶间，忽见住房外灯烛辉煌，几筵肆设，众僧方膜拜，宛然梦中光景。启户问之，是日乃此庵肆已故净月上人忌辰，众方祭祀。宗伯大异，起视所供盘中之枣，其顶微缺，如少二三枚者，恍悟自已前身乃此庵长老也。故终身奉佛甚虔。先是，宗伯父用予公崇祯翰林。殉节庐山，故自号 「昊庐」，取「昊天罔极」之义，讳泽宏。
# 鬼买儿

洞庭贡生葛文林，在庠有文名。其嫡母周氏亡后，父荆州续娶李氏，即文林生母也。于归三日后，理周氏衣箱，有绣九枝莲红袄一件，爱而著之。

食次即昏迷，自批其颊曰：「余前妻周氏也。箱内衣裳是我嫁时带来。我平日爱惜，不忍上身。今汝初来，公然偷着，我心不甘，来索汝命。」家人环跪，替李求情，且云：「娘子业已身故，要此华衣何用？」曰：「速烧与我，我等要著。我自知气量小，从前妆奁，一丝不能与李氏，皆速烧与我，我才肯去。」家人不得已，如其言，尽焚之。鬼拍手笑曰：「吾可以去矣。」李即霍然病愈。家人甚喜。

次日李方晨妆，忽打一嗬欠，鬼又附其身曰：「请相公来。」其夫奔至，乃执其手曰：「新妇年轻，不能理家事，我每早来代为料理。」嗣后，午前必附魂于李身，查问薪米，嗬责奴婢，井井有条。如是者半年，家人习而安之，不复为怪。

忽一日谓其夫曰：「我要去矣。我柩停在此，汝辈在旁行走，震动灵床，我在棺中骨节俱痛，可速出殡，以安我魂。」其夫曰：「尚无葬地，奈何？」曰： 「西邻卖爆竹人张姓者有地在某山，我昨往看，有松有竹，颇合我意。渠口索六十金，其心想三十六金，可买也。」葛往观，果有地有主，丝毫不爽，遂立契交易。

鬼请出殡日期，葛曰：「地虽已有，然启期告亲友，尚无孝子出名，殊属缺典。」鬼曰：「此说甚是。汝新妇现有身矣，但雌雄未卜，与我纸钱三千，我替君买一儿来。」言毕去。至期，李氏果生文林。

三日后，鬼又附妇身如平时，其姑陈氏责之曰：「李氏新产，身子孱弱，汝又来纠缠，何太不留情耶？」曰：「非也。此儿系我买来，嗣我血食，我不能忘情。新妇年轻贪睡，倘被渠压死奈何？我有一言嘱婆婆：俟其母乳毕后，婆婆即带儿同睡，我才放心。」其姑首肯之，李妇打一嗬欠，鬼又去矣。

择日出丧，葛怜儿甫满月，不胜粗麻，易细麻与着。鬼来骂曰：「此系齐衰，孙丧祖之服。我嫡母也，非斩衰不可。」不得已，易而送之。临葬，鬼附妇身大哭曰：「我体魄已安，从此永不至矣。」嗣后果断。

先是，周未嫁时，与邻女结拜三姊妹，誓同生死，其二妹先亡。周病时曰：「两妹来，现在床后唤我。」葛怒，拔剑斫之。周顿足曰：「汝不软求，而斫伤其臂，愈难挽回矣。」言毕而亡，年甫二十三。
# 鬼抢馒头

文林言：洞庭山多饿鬼。其家蒸馒头一笼，甫熟揭盖，见馒头唧唧自动，逐渐皱缩，如碗大者，顷刻变小如胡桃。食之，味如面筋，精华尽去。初不解其故，有老人云：「此饿鬼所抢也，起笼时以朱笔点之，便不能抢。」如其言，点者自点，缩者仍缩。盖一人之点，不能胜群鬼之抢也。
# 荷花儿

馀姚章大立，康熙三年举人。家居授徒，忽有二冤鬼，一女一男，白日现形。初扼其喉，继推之地，以两手高撑，梏而不开，若空中有绳系之者。先作女声曰：「我荷花儿也。」继作男声曰：「我王奎也。」皆北京口气。

家人问：「何冤？」曰：「章大立前身姓翁，亦名大立，前朝隆庆时为刑部侍郎。其时我主人周世臣，官锦衣指挥，家贫无妻，只荷花儿与王奎一婢一奴相伴。有盗入室杀世臣去，我二人报官。官遣张把总入室捕盗，疑我二人因奸弑主。刑部严刑拷讯，我二人不胜楚毒，遂自诬服。刑部郎中潘志伊疑之，狱久不决。及大立为侍郎，忽发大怒，别委郎中王三锡、徐一忠再讯，二人迎合，竟照前议定罪。志伊苦争不能得，遂剐我二人于市。越二年，别获真盗，都人方知我二人之冤。传入宫中，天子怒，仅夺大立官职，而调一忠、三锡于外。请问：凌迟重情，可是夺职所能蔽辜否？我故来此索命。」

家人问：「何以不报王、徐之冤？」曰：「彼二人恶迹更多。一已变猪，一囚酆都狱中。我不必再报。惟大立前身颇有清官之号，又居显秩，故尔迟迟。今渠已投第三次人身矣，禄位有限，方能报复。且明季朝纲不整，气数将绝，阴司鬼神亦多昏聩。我等屡诉不准，不许出京，岂若当今大清之世，冥司阴官，亦洗心革面耶！」家人跪求说：「召名僧为汝超度何如？」曰：「我果有罪，方要名僧超度。我二人丝毫无罪，何用名僧超度？况超度者，不过要我早投人身耳。我想就投人身，遇著大立，也要报仇，渠必死我二人之手。然而旁观者不解来历，即我与大立既已隔世，虽报其人，两边都不晓来历，无以垂戒作官之人。故我二人每闻阴司唤令轮回，坚辞不肯。今冤报后，可以轮回矣。」言毕，取几上小刀自割其肉，片片坠下。作女声问曰：「可像剐耶？」作男声问曰：「可知痛耶？」血流满席而死。
# 欧阳澈

宋浙西有陈东、欧阳澈庙，当时士民怜其忠，故私立而祠之也。后王伦从金国来，见面恶之，命有司拆毁。明季有富而好义者李士贵，又立庙于艮山门外，乡民祈求颇灵。

一日，李梦神人布袍革履叩门求见，曰：「我欧阳澈也，当日位卑而言高，获罪系我自取，幸上帝怜我忠诚，命我司杭城水旱之事。杭城地方甚大，我一人难以办理。我有友二人，一樊安邦，一傅国璋，皆布衣有气节。可塑二人像于我侧，助我安辑地方。」李允许，既而笑问曰：「陈东先生安在，何不相助为理？」曰：「李伯纪相公现司南岳，聘陈先生作记室去矣。」士贵于次日即增两像于旁。
# 浮尼

戊戌年，黄河水决。河官督治者每筑堤成，见水面有绿毛鹅一群翱翔水面，其夜堤必崩。用鸟枪击之，随散随聚，逾月始平。虽老河员，不知鹅为何物。后阅《桂海稗编》载前明黄萧养之乱，黄江有绿鹅为祟，识者曰：「此名浮尼，水怪也，以黑犬祭之，以五色粽投之，则自然去矣。」如其言，果验
# 雷火救忠臣

全椒金光辰，以御史直谏触崇祯皇帝之怒，召对平台，将重惩之。忽迅雷震御座，乃免之。嘉靖怒刘魁、杨爵、周怡直谏，杖置狱中。有神降乩言三人冤，乃赦之。后因熊浃言乩仙不足信，重捕入狱。亡何，高元殿火起，帝祷于灵台，火光中有呼三人姓名称忠臣者，乃急传诏释之，且复其官。
# 滑伯

河南滑邑署中有滑伯墓甚大，邑令到任，必先祭奠，朔望行香。滑伯之神时时出现，圭璋衮冕而出者，官必升迁；深衣便服而出者，官多不详。余门生吕炳星宰滑州，忽一日见滑伯衣胄立于墓上，是年，升香河同知。墓前古木甚多，木叶落时，风吹四散，从未有落墓上者，亦奇。
# 盘古脚迹

西洋锡兰山，高出云汉，其颠有巨人脚迹，入石深二尺，长八尺，云是盘古皇帝开天落地之脚迹。其国人多裸形，有穿衣者，皮肉必烂。
# 珠重七两

《明史》：永乐十五年，苏禄国贡大珠，重七两有零。
# 采胆入酒

占城国取生人胆入酒与家人饮，且以浴身，曰：「通身是胆。」每伺人于道，出其不意杀之，取胆以去。若其人惊觉，则胆先裂，不足用矣。置众胆于器，必以中华人胆居上。王在位三十年，则避位入深山，以兄弟子侄代，而己持斋受戒告于天曰：「我为君无道，愿虎狼食我，或病死。」居一年无恙，则复位如初。
# 胆长三寸

福王之败，有起义兵者吴汉超，宣城生员也。兵溃，逃出城，念其母在，乃入见大帅曰：「首事者我也。」杀之，剖其腹，胆长三寸。
# 湖神守尸

明季大学士贺逢圣，在武昌为张献忠所逼，投墩子湖死。自夏至秋，有神托梦于湖之居民某云：「我奉上帝命，守贺相尸殊苦，汝可捞而视之，有黑子在其左手者是也。」某觉而异之，俟于湖，赫然尸出，乃殓而葬之。尸在水中百有七十日，面如生。
# 僵尸抱韦驮

宿州李九者，贩布为生。路过霍山，天晚，店客满矣，不得已，宿佛庙中。漏下两鼓，睡已熟，梦韦驮神抚其背曰：「急起，急起，大难至矣！躲我身后，可以救你。」李惊醒，踉跄而起。见床后厝棺砉然有声，走出一尸，遍身白毛，如反穿银鼠套者，面上皆满，两眼深黑，中有绿眼，光闪闪然，直来扑李。李奔上佛柜，躲韦驮神背后。僵尸伸两臂抱韦驮神而口咬之，嗒嗒有声。李大呼，群僧皆起，持棍点火把来。僵尸逃入棺中，棺合如故。

次日，见韦驮神被僵尸损坏，所持杵折为三段，方知僵尸力猛如此。群僧报官，焚其棺。李感韦驮之恩，为塑像妆金焉。
# 穷鬼祟人富鬼不崇人

西湖德生庵后门外厝棺千馀，堆积如山。余往作寓，问庵僧：「此地尝有鬼祟否？」僧曰：「此间皆富鬼，终年平静。」余曰：「城中那得有如此许多富人？焉能有如此许多富鬼？且久攒不葬，不富可知。」僧曰：「所谓富者，非指其生前而言也，凡死后有酒食祭祀、纸钱烧化者，便谓之富鬼。此千馀棺虽久攒不葬，僧于每年四节必募缘作道场，设盂兰会烧纸钱千万，鬼皆醉饱，邪心不生。公不见世上人抢劫诈骗之事，皆起于饥寒。凡病人口中所说，目中所见，可有衣冠华美、相貌丰腴之鬼乎？凡作祟求祭者，大率皆蓬头历齿，蓝缕穷酸之鬼耳。」余甚是其言，果住月馀，虽家僮婢子，当阴霾之夜，无闻鬼啸者。
# 雷神火剑

乾隆戊申八月，河库道司马公遣两仆还家，一名祝升，年三十；一名寿子，年十六。二人雇船行至宝应刘家堡地方，天渐阴晦，寿子忽喜曰：「前面搭台喝戏，有金盔金甲神在场上，甚热闹。」旁人皆不见，笑曰：「前面河水滔滔，绝无戏台。汝孩子气，一心想看戏耶？」祝升同一篙工争曰：「果然有戏，诸君何独不见？」言未毕，有恶风吹折桅杆，满船昏黑，震雷一声，击杀寿子、祝升于船头，并杀篙工于船尾。雷雨稍定，舱中人大惊，泊船报县，请官相尸。

俄而祝升苏曰：「我与寿子正在船看戏，忽见前面万道金光，不见河路，地上俱铺雪白银砖。台上宫殿巍峨，中坐冕旒神，方面白须，旁立金盔金甲者数十。一金甲神向冕旒者鞠躬白事，语不可辨，但见冕旒神点首，金甲者遂趋出，上船擒我与寿子、篙工三人去跪殿上。抽腰下挂剑，红光照耀，将寿子颈上横穿过去，又将篙工胸上横穿过去。我看见光景不好，侧身要逃，被别个金甲神扯住，用金瓜锤当头一打，我遂昏绝，以后便不知人事了。」

县官万公来验，即取此段口供，申详立案。验寿子、篙工两尸，果有细眼穿喉胸二处，买棺殓埋。因祝尚活，在船中不便医治，乃撑船至大王庙停泊，扛祝升入庙。祝望见大王，惊曰：「刚才上坐者，即此神也。」又旁睨曰：「诸位神道，都在殿上，何不救救我耶？」言毕，食粥一碗，仍气绝矣。

是年冬，余同刘霞裳游沭阳，过刘家堡，泊船大王庙。往看诸神，皆寻常金装木偶，无他灵异。刘向神问：「寿子年幼，有何恶而犯天诛？」神不答。余笑曰：「痴秀才！此所谓民可使由之，不可使知之耳！幽明一理，何必对神饶舌耶？」
# 水精孝廉

广东纪孝廉，童时误入蛇腹。黑无所见，但闻腥气。扪其壁，滑㳠不可近。幸身边有小刀，因挖其壁。渐见微明，就明钻出，困卧于地。邻人见之，携归其家。是日，村郊三十里外有大蛇死焉。孝廉为毒气所伤，通身皮脱如水精，肠胃皆见，从幼至壮不改。乡举后，同年皆见之，呼为「水精孝廉」。
# 水鬼移家

王某居杭城之东园，地多鱼池，东西相接，中隔一埂。季夏日正午，立埂上乘凉，见东池忽有一道浮沤，阔尺许，似潮涌来而湱湱有声。及近埂岸，有尺半长一段黑气从东池飞入西池而寂，鼻中作羊膻气。问之邻人，云：「是乃水鬼移家也。」
# 负妻之报

杭城仙林桥徐松年，开铜店。年三十二，骤得瘵疾。越数月，疾渐剧，其妻泣谓曰：「我有两儿俱幼，君或不讳，我不能抚，我愿祷于神，以寿借君。君当抚儿，待其长娶媳，可以成家，君不必再娶矣。」夫许之，妇投词于城隍，再祷于家神，妇疾渐作，夫疾渐瘳，浃岁而卒。

松年竟违其言，续娶曹氏。合卺之夕，床褥间夹一冷人，不许新郎交接，新妇惊起，盖前妻附魂于从婢以闹之也。口中痛责其夫，共寝五六月，斋祷不灵，松年仍以瘵殁。
# 四小龟扛一大龟而行

杭城横塘镇有孤静庵，一老僧焚修其后殿。见有四小龟共扛一大龟，径尺许，循墙依槛，团团而走，回环不止。老僧唪经毕，清罄一声，龟方敛迹。数年后，老僧圆寂，龟亦不复再见。雍正年事。
# 鬼送汤圆

杭州王生绳玉，课蒙于横良锺氏。锺第三子字有条，年已二十，自瞒其年，称十六，问：「弟子此时尚可读书否？」王答以：「果能志坚，书何不可读耶？」有条大喜，讽诵不辍。其父俗贾也，不以为然，迫之赴吴门贸易。有条郁郁而往，日赴市廛，夜仍阖户，隐身帷帐中，私自钻研。满房贴「岁不我与」四字。越四月，疾亟而归。时近重九，抵家遂卒。柩停于家。

次年七夕前一日，王睡梦中，闻内屋启门声，步至书舍排闼入。见有条左手秉烛，右手执碗，碗内腾腾热气，至王床前，启帐笑曰：「先生肚饥耶？特送点心来。」王坐起接其碗，见内浮汤圆四个，兼有铜铫。遂忘其为鬼，竟挑食之。及三而饱，尚留其一，随手交还有条，有条复为下帐闭门而去。

王忽大悟，惊曰：「有条殁已周岁，今夕胡为而来？」方举念间，体中寒热顿作，自夜及明，循环三次。惫甚，不能起，乃呼舆归家。家中拦门鬼以百十计，男女大小他乡本郡之鬼无所不有，大约鸠形鹄面披衣曳履之穷鬼为最多，恰无怪状奇形之可怖者。

王有妹嫁翟家，来视兄疾，鬼在病人口中云：「汝是郑家桥翟家娘子，亦来此耶！」王弟访之，果翟邻家修发之妻新缢死者也。

王父为延医投药，掖起病人命服，众鬼挤肩揎背，持其手，使不得服。如是者再四，王心厌焉，竟违父命，终不饮药。次晨，另延一医诊视，问：「曾投药否？」父语以故，医索方视之，惊曰：「幸而未饮，否则今日不能出声矣！」另立一方，鬼不复来夺。从此众鬼阗门塞屋，日掩天光，夜蔽灯火，或坐或立，或言或笑，聚集十馀日。家中持经放焰口，毫无效验。一女鬼呼曰：「汝家该延老僧宏道来，我辈便去。」如其言，往请宏道。甫到门，众鬼轰然散矣。病亦渐安。

袁子曰：同是念经放焰口，而有验有不验，此之谓有治人，无治法也。不知鬼食之不宜人食，而以奉其先生，此之谓愚忠愚孝也。
# 忠恕二字一笔写

黄燡照，歙县人，原任福山同知，罢官后主讲韶州书院。尝书「忠恕」二大字，勒石讲堂，款落「新安后学某敬书」。

忽一日，梦黑衣者二人执灯至曰：「奉命召汝。」黄即随往。至一处，历阶而升，闻呼曰：「止。」黄即立定，黑衣人分左右立，中隔一层白云。闻有人曰：「汝为大清官员，何以生今反古，书『忠恕』二字，款落『新安』？宜速改正。」黄惊醒，急将前所刻「新安」二字改写「歙县」。

越数日，又梦前黑衣人引至原处，仍闻云中人语曰：「汝改书勒石固善，但亦知『忠恕』二字之义是一气读否？汝可于古帖中求之。」黄醒，检阅十七帖，见「忠恕」二字行书乃是「中心如一」四字，恍然大悟。复将壁间石刻毁去，仿贴中行书，另写勒石。今现存韶州书院。
# 土雨

乾隆十四年，李元叔秀才自京就馆沈阳，越明年夏四月，回京师，渡辽水。是日往北台子，站路过远，昏黑不得抵宿。时乘四套车投一深林中，闻树叶上簌簌作雨声，沾洒衣上，视之皆土也。未几，四马攒蹄，退后不敢前。骡脚大呼曰：「有鬼蹲踞当道，车拉不动！」乃取开路铁锄抓土撒之，口中作咒语，车始得行。不数步，见一火，茶杯大，傍车而行，其光上下远近不定，照里许而灭。土人云：「凡鬼物出，皆先有土雨。」
# 降庙

粤西有降庙之说。每村中有总管庙，所塑之像，美丑少壮不同。有学降庙法者，法将成，则至庙中卜卦降神。初至，插一剑于庙门之中，神降则拔剑而回；神不降，则用脚踢倒之。能随足而起则生，如不起，则为神诛矣。

其法将一碗净水写一「井」字圈绕之，地上亦写一「井」字圈绕之，八仙桌中间亦写一「井」字圈绕之，召童子四人，手上各写一「走」字圈绕之，将桌面反对碗口之上，四童以指抬桌，其人口念咒云：「天也转，地也转，左叫左转，右叫右转，太上老君急急如令转。若还不转，铜叉叉转，铁叉叉转。若再不转，土地、城隍代转。」唱毕，桌子便转，然后请药方，无不验者。
# 陇西城隍神是美少年

康熙间，陇西城隍塑黑面而髯者，貌颇威严，忽于乾隆间改塑像为美少年。或问庵僧，僧曰：

「闻之长老云，雍正七年，有谢某者，年甫二十，从其师在庙读书。夜间先生出外，谢步月吟诗。见一人来祷，乃隐于神后伺之，闻其祝云：『今夜若偷物有获，必具三牲来献。』方知是贼也。心疑神乃聪明正直之人，岂可以牲牢动乎？次日，贼竟来还愿，生大不平，作文责之。神夜托梦于其师，将降生祸。师醒后问生，生抵赖。师怒，搜其箧，竟有责神之稿，怒而焚之。

是夜，神踉跄而至曰：『我来告你弟子不敬神明，将降以祸，原不过吓吓他。你竟将他文稿烧化，被行路神上奏东岳，登时将我革职拿问。一面将此城隍之位奏明上帝，即将汝弟子补缺矣。』欷歔而退。

未三日，少年卒。庙中人闻呼驺声，云是新城隍到任。嗣后，塑像者易黑胡之貌为美少年。」
# 城隍赤身求衣

张观察挺修湖州城隍庙，以檀香雕三丈法身，绣衮为袍衣之，供奉三日矣。忽夜梦一巨人，头带平天冠，而身无衣服，赤两股直立帐前。公惊醒心动，急欲赴庙查看，而庙中道士已来报神衣被窃矣。乃为另制，且命拿贼云。
# 水怪吹气

杭州程志章由潮州过黄岗，渡海汊。半渡，天大风，有黑气冲起，中有一人浑身漆黑，惟两眼眶及嘴唇其白如粉，坐船头上以气吹舟中人。舟人共十三人，顷刻貌尽变黑，与之相似，其不变者三人而已。少顷，黑气散，怪亦不见。开船，风浪大作，舟覆水中，死者十人，皆变色者也，其不变色之三人独免。
# 坛响

杭州北门外三清院林道士能擒妖，在兴化收妖坛中，放三清神座下。逾年，钱生袖海与友孔传经饯行，上南京乡试，醉后向坛云：「我友中则坛响。」果响一声。客散，生夜看书，见白衣人坐槛上与之拱手。生用界尺打之，抚掌大笑而退。是年孔君果中。
# 贞女诉冤

陆作梅作浔州太守，有和奸自尽一案，县详到府，文卷在案上，将批「如详核转」矣。其晚，幕友房中起大风，宛然一女子，立而不言，五更始去。幕友告太守，适太守奉调上省，谓其子曰：「汝胆大，今晚可至幕友房伺之。」

晚间，公子遵父命，宿幕友书房。果如前风起，幕友又见此女，即告公子，而公子无见也，因大声问曰：「汝何为者？」女曰：「吾即几上案中人也，因拒奸至死。父母受贿，证成和奸，污我名节。曩诉之县，县亦受贿，不为申理，所以来此诉冤。」公子唯唯，即以其言写家信驰告太守。太守从省归，适经是县，因札致幕友，将原案发回本县。

未几，县令来迎。太守不宿公馆，先往城隍庙行香，谓令曰：「吾访闻前奸案事有冤，信乎？」县据其父母口供，抗词请质。太守无奈何，即宿城隍庙中，传犯人及邻证人等于大殿后陪宿，阴伏人于殿后察之。至三更馀，邻证等各自言语，有骂其父母之无良，怜其女之贞烈者，听者取笔书之。

至天明，先盘诘邻证，取夜间所书示之，俱服。遂以强奸致死定案。旌其女入节孝祠。
# 杨成龙成神

处州太守杨成龙，性正直，作官五十年，颇有政声。壬寅春，余游天台，招余饮酒，历叙办山东数大案，有古循吏风，余许作传，以表章之。不料别后告老，就养于伊子深州署中，无疾而卒。先是，太守宰历城时，买沙板一副，置张秋僧舍。身亡后，其子浚文必欲遣人取归，然后入殓，以慰乃父之心。

忽其幼孙某头晕仆地，旋起坐，厉声曰：「浚文，汝太糊涂！当此六月天，我尸在床，待从张秋取棺来，则吾尸坏矣。深州木材尽可用，何必远取？现在处州人来迎我作彼处城隍，我俟汝丧事小定，即往到任。我无他语，大凡人在世上，肯做好官，必有好报，汝紧记之。明年三月十四日，二孙所生之子，将来可以绍我之志，取名绍志可也。若葬我，当在唐务山中做癸丁山向。」幼孙言毕，沉沉睡去，俄而嬉戏如初。浚文悚然，一遵父命。

次年，果生绍志，月日无爽。
# 周仓赤脚

相传东台白驹场关庙周仓赤脚，因当日关公在襄阳放水淹庞德时，周仓亲下江挖坑故也。戊申冬，余过东台，与刘霞裳入庙观之，果然赤脚，又见神座后有一木匣，长三尺许。相传不许人开，有某太守祭而开之，风雷立至。
# 张飞治河

大学士嵇文敏公总督南河，将筑堤东岸。梦有兜鍪而短须者直入一揖，随即上坐曰：「某堤须筑某所，才保无虞。若在此，不能成功。」嵇颔之。已而思其人状貌乃一武夫，言复椎鲁，何以公然与宰相抗礼？意颇不怿，叱叱而醒。次日上工，次过张桓侯庙，小住啜茶，上塑神像，宛然梦中人，乃命停工。
# 神佑不必贵人

章观察家奴陈霞彩，居上元义直巷中，与其外妇同宿。夜闻风雨声，似震雷击物。初不介意，天明揭帐，则卧榻后山墙夜崩，榻之前后左右，皆砖堆数尺，惟留一榻不打坏。青衣青楼，亦得神佑如此。
# 成神不必贤人

李海仲秀才，秋试京师，在苏州雇鸭嘴船。行至淮上，见舱前来王某求附舟，旧时邻也，因与同行。

洎晚，王笑问：「君胆大否？」秀才愕然，漫应曰：「大。」王曰：「惧君生畏，故以胆问。君既胆大，我不得不以实告。我非人，乃鬼也。我别君六年矣，前年岁荒，为饥寒所迫，掘坟盗财，被捕拿获罪，已斩决。今作鬼依旧饥寒，故往京中索逋，仗君乞带。」李问：「往索何人之债？」曰：「汪某。渠作刑部司官，许拟斩文书到部时为驳减等，故馈以五百金。不料渠全无照应，终不能保全性命，故往祟之。」汪某者，李戚也。李大骇，晓之曰：「汝罪宜诛，部议不枉，汪舍亲不应骗汝财物，我带汝往，说明原委，令渠还汝，以解此仇可也。但汝已死，要银何用？」王曰：「我虽无用，尚有妻子在家，居与君邻。我索得后，可代我付之。」李唯唯。

又数日，将到京师，王请先行，曰：「我且到令亲处作祟，令渠求救无方，君再往说之，方肯听君。否则渠系贪财之人，君虽有言，渠不听也。」言毕不见。李入都觅寓，迟三日，往汪家，汪果得风狂之病，举家求神问卜，毫无效验。李方至门，病人口语曰：「汝家救星到矣！」家人争迎问李，李告以原委。汪妻初意要烧纸钱数万为偿，病人大笑曰：「以假钱还真钱，天下无此便宜之事！速兑五百金交李老爷，我便饶你。」其家如其言，汪病果愈。

又数日，来李处催与同归，李不肯，曰：「我未下场。」鬼曰：「君不中，不必下场也。」李不听。毕三场后，鬼又催归。李曰：「我要等榜。」鬼曰：「君不中，不必等榜也。」榜发无名，鬼来笑曰：「君此时可以归乎？」李惭沮，即日起身。鬼与同船，一切饮食，嗅而不吞，热物被嗅，登时冷矣。

行至宿迁，鬼曰：「某村唱戏，盍往观乎？」李同至戏台下。看数出，鬼忽不见，但闻飞沙走石之声，李回船待之。天将黑，鬼盛服而来曰：「我不归矣，我在此做关帝矣。」李大骇曰：「汝何敢做关帝？」曰：「世上观音、关帝，皆鬼冒充。前日村中之戏，还关神愿也。所还愿之关神，比我更无赖，我故大怒，与决战而逐之。君独不闻飞沙走石之声乎？」言毕拜谢而去。李替带五百金付其妻子。
# 中一目人

康熙甲戌科，丹徒裴公之仙偕数友人入都会试。都中有善召乩者，延之问中否。仙至，判一「贵」字。众不解，再叩之，则曰：「皆判明矣。」榜发后，惟裴公中会元，馀皆落第。裴公眇一目，始悟向所判「贵」字，乃「中一目人」也。
# 女鬼告状

镇江包某，年少美丰姿，娶室王氏。包世业贾，常与同事者往来闾巷。乾隆庚子秋日，偕数友为狎邪之游，日暮乃返。王氏方同一老妪入厨下治晚餐，闻叩门声，命老妪往启，见一少妇盛妆而入，直赴内室，问之不答。妪疑为姻戚，往告王氏。王急趋至室，则包在焉，因大笑老妪目昏，误认主人为妇人也。

忽包作女态裣衽而前，与王氏寒暄，且言：「包郎在某娼家饮酒时，我在门后专守，俟其出，方得同回。」王见其声音举动不类包郎，恐其疯狂，急召僮仆及邻里姻戚共来看视。包皆一一与见，礼仪周到，称谓无误，宛然一大家女也。或男子稍与相狎，鬼即怒曰：「我贞女也，谁近我，我即取其命！」众问：「你与包有何仇？」鬼曰：「妾与包实因爱成仇，曾控告于城隍神，前后共十九状，俱未见准。今又告于东岳帝君，始蒙批准，不日与包同往矣。」询其姓名，鬼曰：「我好人家儿女，姓名不可闻也。」「告包者何词？」鬼即连诵十九词，其词甚急，不能悉晓，大概控包负心，令彼无归之意。或又问：「汝即托包身而言，包今何在？」鬼微笑曰：「渠被我缚在城隍庙侧小屋中矣。」王氏泣拜，求放其夫，鬼不答。

至夜分，众姻戚私语曰：「彼鬼曾言告城隍状不准，今缚包于城隍庙侧，何不往告于神，求其伸理？」于是共觅香烛楮镪，若将往者。鬼忽言曰：「今诸人既同来相求，且放彼归，自有东岳审断。」言毕倒地。

少顷包苏，极称困顿，众环问所见，包曰：「初出某娼门，即见此妇相随。初尚或左或右，至教场，妇遽前扯我往城隍庙左侧小屋内，黑暗中以绳缚我手足，置之于地，旁似有相守之人。适闻妇来曰：『今且放汝归。』推我出户，一跌而醒，身已在家。此事明日东岳当传审矣。」再询其细，包惟酣睡而已。

次日午后起曰：「差人至矣，速具酒食。」自出厅向空座拱揖，语多不解。酒既设，复归卧床上，更许死矣，惟心头微热。王氏与诸人泣守之，见包面色时青时红时黄，变幻不测。三更后，胸前及喉颊间见红斑爪痕数处。次夜二鼓，发辫忽散乱。至晓始苏，索茶饭尽十数器，吞咽迅速，观者骇然。少定，呼「取酒食款差役」，王氏如前设之；又命取纸钱六千，须去其破缺者，以四千焚于厅前，二千焚于门侧巷内。复自起至大门作拜送状，反室熟睡两日乃能起。悉言所见：

自女鬼解缚放回后，次日下午，有二差役来传，其一不识，其一陈姓，亦贾人子，儿时与包为同窗友。陈家贫，娶妇时，包曾助以钱数千文，今已殁三载。谓包曰：「此事已发速报司审办，尔我同窗好友，在生又承高谊，自当用情照应，不必上刑具。」同行至中途，见二役锁前女鬼，鬼大恚，以首触包，手抓伤包面颊，此包身所以有红斑爪痕之现也。女鬼詈二差卖法，差不得已，为包亦上锁同行。路愈远愈黑，阴风惨烈，辫发俱散。

至一处，仿佛见衙署，差令坐地守候。旋见二红灯由内出，二差去包锁，带入跪于灯止处。见有公案文卷，一官上坐，红袍乌纱，以手捋须，问曰：「汝包某耶？」包应曰：「诺。」官即提女鬼至，讯答语颇多。女与包并跪阶下，相去尺许，绝不闻其一字。见官震怒，令批女鬼颊十五，即上枷锁，二役牵之，痛哭而去。

包初跪案前，觉沮洳泥泞，阴风吹发，面上丝丝如刀刺，寒栗难当。迨批女颊时，陈役从旁悄言曰：「老兄官司已赢矣，吾为兄辫起发来。」包再举首，灯与官俱不复见。二役乃送之回，言明差钱四千文，其二千，则陈役所私得也。

人问包：「曾识此女否？」包力言不识。揣其情，女鬼因慕包之色而亡，又欲招包以偕阴耦，逞私妄控，故为阴司所责谴。
# 丁大哥

康熙间，扬州乡人俞二耕种为生。入城取麦价，铺户留饮，回时已迟，途径昏黑。行至红桥，有小人数十扯拽之。俞素知此地多鬼，然胆气甚壮，又值酒酣，奋拳殴击，散而复聚者数次。闻鬼语曰：「此人凶勇，非我辈所能制，必请丁大哥来，方能制他。」遂哄然去。俞心揣丁大哥不知是何恶鬼，但已至此，惟有前进。方过桥，见一鬼长丈许，黑影中仿佛见其面色青紫，狰狞可畏。愈念动手迟则失势难脱，不若乘其未至迎击之。解腰间布裹钱二千文迎面打去，其鬼随手倒地，触街石上，铿然有声。俞以足踏之，渐缩渐小，其质甚重，牢握归家。灯下照视，乃古棺上一大铁钉也，其长二尺，粗如巨指。入火熔之，血涔涔出。俞召诸友笑曰：「丁大哥之力量不如俞二哥也。」
# 汪二姑娘

绍兴吴某行三，在赵州刺史署中主刑名。后又延一管书禀者，亦吴姓行三，苏州人。署有「老吴师爷」、「小吴师爷」之称。其馆舍对房而居，甚相亲洽。刺史有妾七八人，侍婢甚夥，亦皆妖艳，常出入于馆舍左右。二吴每评论某某当吾意，某某当君意，以为戏谑。

一日，公事毕时，已三鼓，各回房就寝。小吴方坐床上吸烟，燃烛于帐外，命仆反掩门而去。少顷，举署皆寂，忽有人推门。小吴问为谁，不答。见一女子年可二十，容色甚美，急趋而进，至床前瞪目视。小吴惊问：「尔何人？何为至此？」女曰：「我汪二姑娘也，来寻绍兴吴三。误矣！误矣！」吴疑其为东家侍婢，与老吴有约，因笑指曰：「绍兴吴三在对房，我苏州吴三也。」女瞥然竟去。

明日，向老吴戏谑曰：「昨夜大快活。」老吴不解。屡言之，老吴究问所以，小吴笑曰：「吾所目击，尚抵赖乎？」老吴益疑，再三问，小吴告以衣服形状，并汪二姑娘来寻绍兴吴三之语。老吴爽然失色曰：「彼何至此耶？」少定，告小吴曰：「此吾至亲也，亡去已十数年，不识何故寻我？」小吴惊异，见其颜色沮丧，不复再问。

至晚，老吴默默无语，而畏惧之容愈甚，拉小吴至房同居。小吴力辞，老吴不得已，命二仆夹床而卧。小吴彻夜潜听，毫无声息。至晓，其二仆起，视老吴，则已死矣。
# 谢铜头

镇江西门，旧在唐颓山，国初迁于北城外阳彭山，有佛寺，殿宇廊庑修洁，即丽春台古迹也。地近孔道，缙绅当道迎送饮饯，皆在此处。自城门迁后，路既隔远，此寺遂废，惟存大铜佛三尊，相传五代时所铸，约数万斤，露处山内。

有谢某者，素贩铜为业，潜勾通书役销熔而朋分之，议定工费皆谢出，谢取其半，诸人分其半。销毁之日，四体皆化，惟佛头不坏。众皆疑惧。谢曰：「此易事耳。」登炉溺之，佛头竟毁。谢年四十馀，尚无子。是时方欢笑间，佣工者至前，贺家中已生子矣。谢大喜，以为此佛劫数，当为我毁，遂名其子为「谢铜头」。家由此少裕，日以私铸制钱为事。

数年后，其党以私铸见获，词连谢某。谢自以热灰揉瞎双目，到案时，言目瞽已久，仇扳显然，竟得漏网。及铜头长成，仍事私铸，复为人所控。乾隆某年，父子对缚，斩于阳彭山下。
# 乌头太子

吴某，世以丹徒江上洲田为业。乾隆十八年冬初，至洲收租，以所收稻晒于场上。有乌鸦群集食稻，吴取土块逐之，随手中一乌，哑然坠地，复奋起飞去。吴归庄房，晚餐后，忽闻风雨声，启户仰视，天色深黑，大雨如注，急入室，衣色全白，皆鸦粪矣。吴因忆人言禽粪著身者不吉，我今被污，殆将死乎？自此遂病雀爪风，手足抽掣，不便起卧，又不能持物饮食，需人扶喂，不堪其苦。然心甚明晰。因自念鸦食我稻，我逐之，有何过？乃敢祟我，将控之于神。屡动此念，实未能写状也。

一日尽寝，梦以黄纸自写一状，将投于城隍庙。忽空中有黑云二片飞下，至地化青衣人向吴曰：「君前所击者，非鸦也，乃乌头太子也。君因得罪于彼，故患此恙。若再往告彼，罪益重矣！不如具酒食请罪于太子，可保全也。」吴不听，且怒曰：「彼食我稻，又妄祟我，我必告之！」

须臾，空中又下黑云二片，化作少年，玄色冠巾，一人持黑伞随其后，向吴拱手曰：「君欲控乌头太子耶？控词何拟？」吴持与观之。少年曰：「君前击中太子，故有此疾，今知其误也，某为君缓颊于太子，可保君如旧，何须控告耶？」因取控词怀之飞去。吴遽前往夺，忽然惊醒。自此所患渐愈，两月后平复如常。
# 吴生两入阴间

吴某，丹徒旧家子也，其祖、父俱在庠序。祖为人端直，乡闾推重，殁十数年，某始娶妇，琴瑟甚笃。乾隆丙子，其妇暴卒，吴追思不已。

有朱长班者，合城皆知其走阴差，因吴治丧，彼朝夕来供役，吴因私问阴司事。朱言阴司与人世无异，无罪者安闲自适，有罪者始入各狱。吴遂恳其携往阴司，一与妻见。朱云：「阴阳道隔，生人尤不宜滥入。老相公侍我甚好，我岂肯作此狡狯？」吴嬲之不已，朱云：「此事我不为，相公果坚意欲往，可往城里太平桥侧寻丹阳常妈，许以重资，或可同往。」吴欣然。

次日，寻得常妈，初亦不允；许钱数千，始允之，且曰：「相公某日可择一静屋独宿，我即来相约，但衣履一切，不可使人稍为移动。稍移动，即不能还阳矣。」谆嘱再四而归。

吴自妻殁后，即独宿于一厢屋内。至某日，吴私嘱其婶母曰：「侄今病甚，须早卧，望婶母为我锁房，切不可令人擅入动我衣履，此侄生死关头也。」婶母甚骇，问其故，不告，乃阴为检点之。吴既入房，然一灯于床前，心有此事，展转不寝，私念曰：「彼原未嘱我熟睡，但彼从何来招我耶？抑妄言耶？」

二鼓后，见有黑烟一线自窗隙间入，袅袅然如蛇之吐舌也，吴心甚惧。少顷，其烟变成一黑团，大如斗，直扑吴面，遂昏晕。有人在耳边悄言曰：「吴相公同去。」声即常妪也。以手扶起，同由门隙而出，所过窗户皆无碍。见其婶母房门有火光数丛，盖与诸弟同宿于内。

甫出大门，则另一天地，黄沙漫漫，不辨南北。途中所见街市衙署，与人世仿佛。行至一处，见一大池水，红色，妇女在内哀号。常指曰：「此即佛家所谓『血污池』也，娘子想在其内。」吴左右顾，见其妻在东角，吴痛哭相呼，妻亦近至岸边，垂泪与语，并以手来拉吴入池。

吴欲奔赴，常妪大惊，力挽吴，告之曰：「池水涓滴著人，即不能返。入此池者，皆由生平毒虐婢妾之故。凡殴婢妾见血不止者，即入此池，以婢妾身上流血之多寡为入池之浅深。」吴曰：「我娘子并无殴婢妾，何由至此？」妪曰：「此前生事也。」吴又问：「娘子并未生产，何入此池？」妪言：「我前已言明，此池非为生产故也，生产是人间常事，有何罪过？」言毕，牵吴从原路归。吴昏睡过午始起，面色黄白若久病者，数日方复。

月馀，吴思妻转甚，走至常妪家，告以欲再往看之意，常甚难之。许以数倍之资，始为首肯。如前嘱婶母锁门，常妪复来相约。出门行里许，常妪忽撇吴奔去。吴不解其故，错愕间，见前有一老翁肩舆至，觌面乃其祖也。吴惶遽欲避，祖喝之曰：「汝何为至此？」吴无奈何，告以故。其祖大怒曰：「各人生死有命，汝乃不达若此！」手批其颊骂曰：「汝若再来，我必告阴官，立斩常妪。」遣舆夫送至河畔，舆夫从后推吴入河，大叫而醒。左颊青肿，痛不可忍，托病卧房中，十数日始愈。

时吴有姻戚某翁病笃，吴谓其婶母曰：「某翁某日方死。」婶惊问之，吴告以两次所见，并言于一衙署前，见所挂牌上姓名月日，故知之也。自后吴神气委靡，两目蓝色，下午后即常见鬼，至今犹存。吴婶母，法嘉荪中表，法故悉其颠末，而为予言。
# 狐道学

法君祖母孙氏外家有孙某者，巨富也，国初，海寇之乱，移家金坛。一日，有胡姓携其子孙奴仆数十人，行李甚富，过其门，云是山西人，遇兵不能行，愿假尊屋暂住。孙见其言貌，知非常人，分一宅居之。暇日过与闲话，见其室中有琴剑书籍，所读书皆《黄庭》、《道德》等经，所谈者皆心性《语录》中语，遇其子孙奴仆甚严，言笑不苟。孙家人皆以「狐道学」称之。

孙氏小婢有姿。一日，遇翁之幼孙于巷，遽抱之，婢不从，白于胡翁。翁慰之曰：「汝勿怒，吾将杖之。」明日，日将午，胡翁之门不启，累叩不应。遣人逾墙开门阅之，宅内一无所有，惟书室中有白金三十两置几上，书「租资」二字。再寻之，阶下有一掐死小狐。

法子曰：「此狐乃真理学也。世有口谈理学而身作巧宦者，其愧狐远矣。」
