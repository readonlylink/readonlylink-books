---
title: 卷九
---

# 木箍颈

庄怡园在关东见猎户有以木板箍其颈者，怪而问之，曰：「我兄弟二人，方驰马出猎，行大野间，忽见一人长三尺许，白须幅巾，揖于马前。兄问：『何人？』摇头不语，但以口吹其马，马惊不行。兄怒，抽箭射之。其人奔窜，兄逐之，久而不返。我往寻兄，至一树下，兄仆于地，颈长数尺，呼之不醒。我方惊惶，幅巾人从树中出，又张口吹我。我觉颈痒难耐，搔之，随手而长，蠕蠕然若变作蛇颈者，急抱颈驰马逃归，始免于死。然颈已痿废不能振起，故以木板箍之而加铁焉。」或曰：此三尺许人，乃水木之精游光毕方类也，能呼其名，则不为害。见《抱朴子》。

# 掘冢奇报

杭州朱某，以发冢起家，聚其徒六七人，每深夜昏黑，便持锄四出。嫌所掘者多枯骨，少金银，乃设乩盘，预卜其藏。一日，岳王降坛曰：「汝发冢取死人财，罪浮于盗贼，再不悛改，吾将斩汝。」朱大骇，自此歇业。

年馀，其党无所归，乃诱其再祷于乩神以试之。如其言，又一神降曰：「我西湖水仙也。保俶塔下有石井，井西有富人坟，可掘得千金。」朱大喜，与其徒持锄往。遍觅石井不得，正徘徊间，若有耳语者曰：「塔西柳树下非井耶？」视之，已填枯井也。掘三四尺，得大石椁，长阔异常，与其党六七人共扛之，莫能起。相传净寺僧有能持飞杵咒者，诵咒百馀，棺椁自开，乃共迎僧，许以得财朋分。僧亦妖匪，闻言踊跃而往。诵咒百声，石椁豁然开。中伸一青臂出，长丈许，攫僧入椁，裂而食之，血肉狼藉，骨坠地琤琤有声。朱与群党惊奔四散。次日往视井，井不见。然净寺竟失一僧，皆知为朱唤去。徒众控官，朱以讼事破家，自缢于狱。

朱尝言所见棺中僵尸不一：有紫僵、白僵、绿僵、毛僵之类。最奇者在六和塔西边掘坟，有圈门石户，广数丈，中有铁索悬金饰朱棺，斧之，乃犀皮所为，非木也。中一尸冕旒如王者，白须伟貌，见风悉化为灰。侍卫甲裳似层层茧纸所为，非丝非绢。又一陵中朱棺甚大，非绋索所悬，有四铜人如宦官状，跪而以首承棺，双手捧之，土花青绿，不知何代陵寝。

# 一目五先生

浙中有五奇鬼，四鬼尽瞽，惟一鬼有一眼，群鬼恃以看物，号「一目五先生」。遇瘟疫之年，五鬼联袂而行，伺人熟睡，以鼻嗅之。一鬼嗅则其人病，五鬼共嗅则其人死。四鬼伥伥然斜行踯躅，不敢作主，惟听一目先生之号令。

有钱某宿旅店中，群客皆寐，己独未眠，灯忽缩小，见五鬼排跳而至。四鬼将嗅一客，先生曰：「此大善人也，不可。」又将嗅一客，先生曰：「此大有福人也，不可。」又将嗅一客，先生曰：「此大恶人也，更不可。」四鬼曰：「然则先生将何餐？」先生指二客曰：「此辈不善不恶、无福无禄，不啖何待？」四鬼即群嗅之，二客鼻声渐微，五鬼腹渐膨亨矣。

# 梦乞儿煮狗

陈秀才清波，处馆绍兴。夜间梦游土地庙，庙后有数乞儿，状貌狞恶，拥土炉剥黄狗而烹之。狗似新受棍伤者，血犹淋漓，陈心恶之。忽门外有衣冠人来骂曰：「我家狗被汝偷食，我将告官。」语未毕，群丐起而殴之，衣冠者倒地死，陈惊醒。越三日，梦青衣皂隶持城隍牌票示之曰：「狗主人被恶丐打死，其鬼已控城隍。牒内写君作证，故来相招。」陈视票，果有己名，且有听审日期，觉而恶之，然自念此事与己无干，不过暂往阴司作证，因辞馆归，以二梦语其亲徐某，且托曰：「我死当复生，诚恐阴阳隔路，一时灵魂迷失，乞君购白雄鸡书我姓名，临期到城隍庙招呼，免我迷路。」徐以为梦幻难凭，笑允之，始终不信也。

至某月某日，陈果无疾而逝。家人泣报于徐，徐急买白鸡书陈姓名而往，适城隍庙搭台演戏，众人蜂拥，至日仄方能到神座下，大呼招魂。及归家，六月盛暑，尸已腐矣。

# 一棺藏十八人

乾隆四年，山西蒲州修城，掘河滩土，得一棺，方扁如箱。启之，中有九槅，一槅藏二人，各长尺许，老幼男妇如生，不知何怪。

# 真龙图变假龙图

嘉兴宋某，为仙游令，平素峭洁，以「包老」自命。某村有王监生者，奸佃户之妻，两情相得，嫌其本夫在家，乃贿算命者告其夫以「在家流年不利，必远游他方，才免于难」，本夫信之。告王监生，王遂借本钱，令贸易四川。三年不归，村人相传：某佃户被王监生谋死矣。宋素闻此事，欲雪其冤。一日，过某村，有旋风起于轿前。迹之，风从井中出。差人撩井，得男子腐尸，信为某佃，遂拘王监生与佃妻，严刑拷讯。俱自认谋害本夫，置之于法。邑人称为「宋龙图」，演成戏本，沿村弹唱。

又一年，其夫从四川归。甫入城，见戏台上演王监生事，就观之，方知己妻业已冤死。登时大恸，号控于省城。臬司某为之审理，宋令以故勘平人致死抵罪。仙游人为之歌曰：「瞎说奸夫害本夫，真龙图变假龙图。寄言人世司民者，莫恃官清胆气粗。」

# 莆田冤狱

福建莆田王监生，素豪横，见田邻张妪田五亩，欲取成方，造伪契，贿县令某，断为己有。张妪无奈何，以田与之，然中心忿然，日骂其门。王不能堪，买嘱邻人殴杀妪，而召其子视之；即缚之，诬为子杀其母，擒以鸣官。众证确凿，子不胜毒刑，遂诬伏。将请王命，登时凌迟矣。

总督苏昌闻而疑之，以为子纵不孝，殴母当在其家，不当在田野间众人属目之地。且遍体鳞伤，子殴母，必不至此。乃檄福、泉二知府，会鞫于省中城隍庙。两知府各有成见，仍照前拟定罪。其子受绑将出庙门，大呼曰：「城隍！城隍！我一家奇冤极枉，而神全无灵响，何以享人间血食哉？」语毕，庙之西厢突然倾倒。当事者犹以庙柱素朽，不甚介意。甫牵出庙，则两泥皂隶忽移而前，以两梃夹叉之，人不能过。于是观者大噪，两府亦悚然重鞫，始白其子冤，而置王监生于法。从此，城隍庙之香火亦较盛焉。

# 水鬼畏嚣字

赵衣吉云：「鬼有气息：水死之鬼羊臊气，岸死之鬼纸灰气。凡人闻此二气，皆须避之。」又云：「河水鬼最畏『嚣』字，如人在舟中闻羊臊气，则急写一『嚣』字，可以远害。」

# 狐仙知科举

钱方伯琦、蔡观察应彪未第时，有友吴某招饮。其家素奉狐仙。二人与群客至其家，候至日晚，腹已枵矣，不见酒肴，心以为疑。少顷，主出，有愧色，曰：「今日饮诸公，肴已全备，忽为狐仙摄去，奈何？」众客疑吴惜费，以狐为推。蔡公曰：「主人若果治具，必有水浆痕迹，盍往厨房视之？」往验，则馀火未熄，盘碗姜豉之物尚在，始知吴非诳言。众客欲散，独蔡公大呼曰：「果狐仙在此，我有一言奉问：今年乙卯秋闱，我辈皆下场人，如有一个中者，狐仙还我酒肴；如无一人中者，狐仙竟全啖之。我等亦没兴在此饮酒。」言毕，出。未久，主人大笑来曰：「恭喜诸公，酒肴都全还在案矣，今年必有中者。」于是群客欢饮而罢。是年，钱公登第，蔡迟一科。

# 鬼争替身人因得脱

会稽王二，以缝衣为业，手挈女裙衫数件，夜过吼山，见水中跳出二人，裸身黑面，牵之入河。王不能自主，随行数步。忽山顶松树间飞下一人，垂眉吐舌，手持大绳，套其腰，曳之上山，与黑面鬼彼此争夺。黑面鬼曰：「王二是我替身，汝何得夺之？」持绳鬼曰：「王二是成衣师父，汝等河水鬼赤屁股在水中，并无衣服要做，何所用之？不如让我。」王亦昏迷，听其互拉；然心中略有微明，私念倘遗失女裙衫，则力不能赔，因挂之树上。适其叔自他路归，月下望见树有红绿女衣，疑而近前视之，三鬼遂散。王二口耳中全是青泥填塞，扶之归，竟脱于难。

# 城隍神酗酒

杭州沈丰玉，就幕武康。适上宪有公文饬捕江洋大盗，盗名沈玉丰，幕中同事袁某，与沈戏，以朱笔倒标「沈丰玉」三字，曰：「现在各处拿你。」沈怒，夺而焚之。

是夜，沈方就枕，梦鬼役突入，锁至城隍庙中。城隍神高坐喝曰：「汝杀人大盗，可恶！」呼左右行刑。沈急辨是杭州秀才，非盗也。神大怒曰：「阴司向例：凡阳间公文到来，所拿之人，我阴司协同缉拿。今武康县文书现在，指汝姓名为盗，而汝妄想强赖耶？」沈具道同事袁某恶谑之故，神不听，命加大杖，沈号痛呼冤。左右鬼卒私谓沈曰：「城隍神与夫人饮酒醉矣，汝只好到别衙门申冤。」沈望见城隍神面红眼眯，知已沉醉，不得已，忍痛受杖。杖毕，令鬼差押往某处收狱。

路经关圣庙，沈高声叫屈。帝君唤入，面讯原委。帝君取黄纸朱笔判曰：「看尔吐属，实系秀才，城隍神何得酗酒妄刑？应提参治罪。袁某久在幕中，以人命为儿戏，宜夺其寿。某知县失察，亦有应得之罪，念其因公他出，罚俸三月。沈秀才受阴杖，五脏已伤，势不能复活，可送往山西某家为子，年二十登进士，以偿今世之冤。」判毕，鬼役惶恐叩头而散。

沈梦醒，觉腹内痛不可忍，呼同事告以故，三日后卒。袁闻之，急辞馆归，不久吐血而亡。城隍庙塑像无故自仆。知县因滥应驿马事，罚俸三月。

# 地藏王接客

裘南湖者，吾乡沧晓先生之从子也，性狂傲，三中副车不第，发怒，焚黄于伍相国祠，自诉不平。越三日，病；病三日，死。魂出杭州清波门，行水草上，沙沙有声。天淡黄色，不见日光。前有短红墙，宛然庐舍。就之，乃老妪数人，拥大锅烹物。启之，皆小儿头足，曰：「此皆人间堕落僧也，功行未满，偷得人身，故煮之，使在阳世不得长成即夭亡耳。」裘惊曰：「然则妪是鬼耶！」妪笑曰：「汝自视以为尚是人耶！若人也，何能到此？」裘大哭，妪笑曰：「汝焚黄求死，何哭之为？须知伍相国！吴之忠臣，血食吴越，不管人间禄命事。今来唤汝者，伍公将汝状转牒地藏王，故王来唤汝。」裘曰：「地藏王可得见乎？」曰：「汝可自书名纸往西角佛殿投递，见不见未可定。」指前街曰：「此卖纸帖所也。」裘往买帖，见街上喧嚷扰扰，如人间唱台戏初散光景。有冠履者，有科头者，有老者、幼者、男者、女者，亦有生时相识者。招之，绝不相顾，约略皆亡过之人，心愈悲。向前，果有纸店，坐一翁，白衫葛巾，以纸付裘。裘乞笔砚，翁与之。裘书「儒士裘某拜」。翁笑曰：「儒字难居，汝当书某科副榜，转不惹地藏王嗬责。」裘不以为然。

睨壁上有诗笺，题「郑鸿撰书」，兼挂纸钱甚多。裘素轻郑，乃谓翁曰：「郑君素无诗名，胡为挂彼诗笺？且此地已在冥间矣，要纸钱何用？」翁曰：「郑虽举人，将来名位必显。阴司最势利，故吾挂之，以为光荣。纸钱正是阴间所需，汝当多备，贿地藏王侍卫之人，才肯通报。」裘又不以为然。

径至西角佛殿，果有牛头夜叉辈，约数百人，胸前绣「勇」字补服，向裘狰狞嗬詈。裘正窘急间，有抚其肩者，葛巾翁也。曰：「此刻可信我言否？阳间有门包，阴间独无门包乎？我已为汝带来。」即代裘将数千贯纳之。「勇」字军人方持帖进。闻东角门闯然开矣，唤裘入。跪阶下，高堂峨峨，望不见王，纱窗内有人声曰：「狂生裘某！汝焚牒伍公庙，自称能文，不过作烂八股时文，看高头讲章，全不知古往今来多少事业学问，而自以为能文，何无耻之甚也！帖上自称『儒士』，汝现有祖母年八十馀，受冻忍饥，致盲其目，不孝已甚，儒当若是耶！」裘曰：「时文之外，别有学问某实不知。若祖母受苦，实某妻不贤，非某之罪。」王曰：「夫为妻纲，人间一切妇人罪过，阴司判者总先坐夫男，然后再罪妇人。汝既为儒士，如何卸责于妻？汝三中副车，以汝祖父阴德荫庇，并非仗汝之文才也。」

言未毕，忽闻殿外有鸣锣呵殿声甚远，内亦撞钟伐鼓应之。一「勇」字军人虎皮冠者报「朱大人到。」王下阁出迎。裘踉跄下殿，伏东厢窃视，乃刑部郎中朱履忠，亦裘戚也。裘愈不平，骂曰：「果然阴间势利！我虽读烂时文，毕竟是副榜；朱乃入粟得官，亦不过郎中，何至地藏王亲出迎接哉！」「勇」字军人大怒，以杖击其口，一痛而苏。见妻女环哭于前，方知死已二日，因胸中馀气未绝，故不入殓。

此后南湖自知命薄，不复下场，又三年卒。

# 治鬼二妙

娄真人劝人遇鬼勿惧，总以气吹之，以无形敌无形。鬼最畏气，转胜刀棍也。张岂石先生云：「见鬼勿惧，但与之斗，斗胜固佳，斗败，我不过同他一样。」

# 狐读时文

四川临邛县李生，年少家贫。偶闲坐，一老叟至，揖而言曰：「小女与君有缘，知君未娶，愿偕秦晋之婚。」李曰：「我贫，无以为娶。」叟曰：「郎但许我，娶妻之费，郎勿忧。」生方疑且惊，俄而香车拥一美人至，年十七八，妆奁甚华，几案楎椸之物，无不携来。叟具花烛，呼婿及女行交拜撒帐之礼，曰：「婚事毕，吾去矣。」

生挽女解衣就床，女不可，曰：「我家无白衣女婿。须汝得科名，吾才与汝成婚。」生曰：「考期尚远，卿何能待？」曰：「非也。只须看君所作文章，可以决科，便可成婚，不必俟异日。」李大喜，尽出其平时所作四书文付女。女翻视良久曰：「郎君平日读袁太史稿乎？」曰：「然。」女曰：「袁太史文雄奇，原利科名，宜读。然其人天分高，非郎所能学也。」因取笔为改数句曰：「如我所作，像太史乎？」曰：「然。」曰：「汝此后为文，先向我问作意，再落笔，勿草草也。」李从此文思日进，壬午举于乡。

此女在其家，事姑孝，理家务当，至今犹存，人亦忘其为狐矣。此事临邛知州杨潮观为予言。

# 何翁倾家

通州何翁，生三子，皆庸俗。长子尤陋。娶妇王氏美，内薄其夫，郁郁不得志死。死后鬼常凭次妇史氏为厉，何翁苦之，具牒城隍庙。

越数日，忽换一鬼凭次妇言曰：「请亲翁答语。」何错愕，问：「为谁？」曰：「我史某，尔次妇之父也。死后为郡神掌案吏，不复留心家事。昨见翁牒，方知我女为王氏鬼所苦。我恳本官，已将王氏发配云南，嗣后可无患。惟是我女适翁家时，我已去世，家业萧条，愧无妆奁，至今耿耿。兹在冥司积白金五百两，当送女室。翁可于本月十六日子时备香烛果帛，同次子祭厨房之西南隅，焚帛锄土即得矣。」并戒：「是夕备素筵一席，我将邀二三同辈来庆翁也。」

翁如其言，及期锄土，竟得空坛，父子怏怏。至夕，鬼又凭妇曰：「翁运可谓蹇矣！我多年蓄积，一旦为犬子夺去，奈何？」先是，何翁有姊适徐氏，生一儿，名犬子。姊夫及姊亡，犬子零丁，挈千金依舅氏，舅待之薄。未几，犬子亦亡，其资竟为何有。犬子怨之，故先期来夺取五百金，盖鬼事鬼知也。

越半载，次妇归宁，暮回家进门，忽倒地大哭，极口骂何翁不绝，举家惊。听其言，乃王氏自配所逃回。方谋舁入内室，而三媳房中婢奔出告曰：「三娘子在房晚妆，忽将妆台打碎，拍桌大呼，势甚凶猛，不解何故？」何翁夫妇入视，则又有鬼凭焉，乃王氏之解差鬼，骂曰：「何老奴才，太没良心！自家儿媳，全不顾恤，忍心控害，押赴远方。且倚仗尔亲翁史某作掌案吏势，叫我走此万里苦差，分文不给，如何得至云南？今王氏感我一路恩情，将身配我。我与伊回不得家乡，进不得衙门，只好借尔家做洞房花烛。快温酒来，与我解寒！」何氏次、三两媳本对房居，此后王凭次妇，则差凭三媳；王凭三媳，则差凭次妇，终日不安。翁奔告神庙，神不复灵。翁大费资财，遍求方士，如此者二年。江西道士兰方九，应招而来。先作符十数张，遍贴其宅之前后门。再入室仗剑步罡。两妇先于房作笑骂状，次作惊窜状，后作哀恳状。忽屋角响声如雷，两妇伏地。兰持小瓶曰：「鬼入！鬼入！」旋封其口，而两妇醒。兰命起王氏墓，斧其棺，面目如生，尸僵出血，乃焚灰与小瓶合埋，用石镇之，其祟永绝。而何翁从此倾家。

# 江轶林

江轶林，通州士人也，世居通之吕泗场，娶妻彭氏，情好甚笃。彭归江三年，轶林甫弱冠，未游庠。一夕，夫妇同梦轶林于其年某月日游庠，彭氏即于是日亡。学使临通州，吕泗场距通州百里，轶林以梦故，疑不欲往。彭促之曰：「功名事重，梦不足凭。」轶林强行。及试，果获售，案出，即梦中月日也。轶林大不怿。越二日，果闻彭讣。试毕急回家，彭死已二七矣。

通俗：人死二七，夜设死者衣衾于柩侧，举家躲避，言魂来赴尸，名曰：「回煞」。轶林痛彭之死，即于回煞夜舁床柩旁，潜处其中，以冀一遇。守至三更，闻屋角微响，彭自房檐冉冉下，步至柩前，向灯稽首，灯即灭。灭后，室中自明如昼。轶林惟恐惊彭，不敢声。彭自灵前循柩走至床，揭帐低声呼曰：「郎君归未？」轶林跃出，抱持大哭。哭罢，各诉离情，解衣就寝，欢好无异生前。轶林从容问曰：「闻说人死有鬼卒拘束，回煞有煞神与偕，尔何得独返？」彭曰：「煞神即管束之鬼卒也，有罪则羁绁而从。冥司念妾无罪，且与君前缘未断，故纵令独回。」轶林曰：「尔无罪，何故早死？」曰：「修短数也，不论有罪无罪。」轶林曰：「卿与我前缘未断，今此之来，莫非将尽于此夕乎？」答曰：「尚早。前缘了后，犹有后缘。」言未毕，闻户外风起，彭大惧，以手持轶林曰：「紧抱我！护持我！凡作鬼最怕风，风倘著体，即来去不能自主，一失足被他吹到远处去矣。」鸡鸣言别，轶林依依不舍。彭曰：「无庸，夜当再会。」言讫而去。由此每夜必来。来，检阅生时奁物，为轶林补缀衣服。

两月馀，忽欷歔泣曰：「前缘了矣！此后当别十七年，始与君续后缘。」言讫去。轶林美少年，家丰于财，里中愿续婚者众，轶林概不允。待至十七年，以彭氏貌物色求婚，历通、泰、仪、扬、俱不得，仍归吕泗。

吕泗故边海，有海舶自山东回者，载老翁夫妇来，言「本士族，止生一女，依叔为活。其叔欲以其女结婚豪族，翁颇不愿，故来避地。女亦欲嫁一江南人」。人为翁言轶林，翁甚欲之；言诸轶林，轶林必欲一见其女乃可。翁许之，见则宛然一彭也。问其年，曰：「十七矣。」其生时月日，即彭死之两月后也。轶林欣然订娶，欢好倍常。性情喜好，仿佛彭之生前。或叩以前生事，笑而不言。轶林字曰「蓬莱仙子」，隐喻彭仙再来也。子曰彭儿，女曰彭媳，欢聚者十七载，夫妇得疾先后卒。

# 裹足作俑之报

杭州陆梯霞先生，德行粹然，终身不二色。人或以戏旦妓女劝酒，先生无喜无愠，随意应酬。有犯小罪求关说者，先生唯唯。当事者重先生，所言无不听。或訾先生自贬风骨，先生笑曰：「见米饭落地，拾置几上心才安，何必定自家吃耶？凡人有心立风骨，便是私心。吾尝奉教于汤潜庵中丞矣。中丞抚苏时，苏州多娼妓，中丞但有劝戒，从无禁捉。语属吏曰：『世间之有娼优，犹世间之有僧尼也。僧尼欺人以求食，娼妓媚人以求食，皆非先王法。然而欧公《本论》一篇既不能行，则饥寒怨旷之民作何安置？今之虐娼优者，犹北魏之灭沙门毁佛像也，徒为胥吏生财。不揣其本而齐其末，吾不为也。』」

一日者，先生梦皂隶持帖相请，上书「年家眷弟杨继盛拜」。先生笑曰：「吾正想见椒山公。」遂行至一所，宫殿巍然；椒山公乌纱红袍，下阶迎曰：「继盛蒙玉帝旨，任满将升，此坐需公。」先生辞曰：「我在世间不屑为阳官，故隐居不仕，今安能为阴间官乎？」椒山笑曰：「先生真高人，薄城隍而不为！」语未毕，有判官向椒山耳语。椒山曰：「此案难判，须奏玉帝再定。」先生问：「何案？」曰：「南唐李后主裹足案也。后主前世本嵩山净明和尚，转身为江南国主。宫中行乐，以帛裹其妃窈娘足为新月之形，不过一时偶戏。不料相沿成风，世上争为弓鞋小脚，将父母遗体矫揉穿凿，以致量大校小，婆怒其媳，夫憎其妇，男女相贻，恣为淫亵。不但小女儿受无量苦，且有妇人为此事悬梁服卤者。上帝恶后主作俑，故令其生前受宋太宗牵机药之毒，足欲前，头欲后，比女子缠足更苦，苦尽方薨。近已七百年，忏悔满，将还嵩山修道矣。不料又有数十万无足妇人奔走天门喊冤，云：『张献忠破四川时，截我等足堆为一山，以足之至小者为山尖，虽我等劫运该死，然何以出乖露丑一至于此！岂非李王裹足作俑之罪？求上帝严罚李王，我辈目才瞑。』上帝恻然，传谕四海都城隍议罪。文到我处，我判：『孽由献忠，李后主不能预知，难引重典。请罚李王在冥中织屦一百万，偿诸无足妇人，数满才许还嵩山。』奏草虽定，尚未与诸城隍会稿，先生以为何如？」先生曰：「习俗难医，愚民有焚其父母尸以为孝者，便有痛其女子之足以为慈者，事同一例也。」椒山公大笑。先生辞出，醒竟安然。

嗣后，椒山公不复来请，寿八十馀，卒。常笑谓夫人曰：「毋为吾女儿裹足，恐害李后主在阴司又多织一双屦也。」

# 判官答问

谢鹏飞，以仁和廪生为阴间判官，昼如平人，夜则赴冥司勾当公事。友朋多托查寿数，不肯。人疑其惧泄天机，曰：「非也。阳间有司衙门惟犯罪涉讼者才有文簿可查，否则百姓林林总总，谁有工夫为造保甲册？官府听其自来自去耳，阴间亦然。君辈不涉讼，不犯冥拘，气数来则生，气数尽则死，我实无册可查。」问：「瘟疫死者可查乎？」曰：「此阳九百六阴阳小劫，应死者府县考试，有点名簿，恰可以查。然皆庸庸小民，方入此册；若有来历之人，便不在小劫数中来去，犹之阳间有官荫者不考童生也。」问：「疫外尚有大劫数乎？」曰：「水火刀兵是大劫数，此则贵显者难逃矣。」问：「冥司神孰尊？」曰：「既曰冥司，何尊之有？尊者，上界仙官耳。若城隍、土地之职，如人间府县俗吏，风尘奔走甚劳苦，贤者不屑为。昔白石仙人终朝煮白石，不肯上天，人问故，曰：『玉宇清严，符录麻起，仙官司事者甚劳苦，故愿逍遥于山巅水涯，永为散仙。』亦此意也。」

# 蒋太史

蒋太史士铨官中书时，居京师贾家胡同。十一月十五日，儿子病，与其妻张夫人在一室中分床卧，梦隶人持帖来请，不觉身随之行。至一神庙，入门小憩。见门内所塑泥马，手抚之，马竟动，扬其鬛。隶扶蒋骑上，腾空而行，下视田亩，如棋盘纵横。俄而，雨濛濛然，心忧湿衣，仰见红油伞，有一隶擎而覆之。

未几，马落一大殿阶下，宏敞如王者居。殿外二井，左扁曰：「天堂」，右扁曰「地狱」。蒋望天堂上轩轩大明，地狱则黑深不可测。所随隶亦不复见。殿旁小屋有老妪拥镬炊火，问：「何所煮？」曰：「煮恶人。」开锅盖视之，果皆人头。地狱井边有人，衣蓝缕，自往投入。妪曰：「此王爷将囚寄狱也。」 蒋问：「此非人间乎？」曰：「何必问！见此光景，亦可知矣。」蒋问：「我欲一见王爷可乎？」曰：「王请君来，自然接见，何必性急？君欲先窥之亦可。」因取一高足几登蒋。蒋从殿隙窥王：王年三十馀，清瘦微须，冕旒盛服，执笏北向。妪曰：「此上玉帝表也。」

王焚香俯伏叩首毕，随闻正门豁然开，召蒋入。蒋趋进，见王服饰尽变：著本朝衣冠，白布缠头，以两束布从两耳拖下，若《三礼图》所画古人冕服状。坐定曰：「冥司事繁，我任满当去，此坐乞公见代。」音似常州武进人。蒋曰：「我母老子幼，事未了，不能来。」王有愠色，曰：「公有才子之名，何不达乃尔！令堂太夫人自有太夫人之寿命，与公何干？尊郎君自有尊郎君之寿命，与公何干？世上事要了就了，要不了便不了。我已将公姓名奏明上帝，无可挽回。」言毕，自掀其椅，背蒋坐，若不屑相昵者。蒋亦怒发，取其几上木界尺拍几厉声曰：「不近人情，何动蛮也！」大喝而醒，觉一灯荧然，身在床上，四肢如冰，汗涔涔透重衾矣。喘息良久，始能起坐，呼夫人告之。夫人大哭。蒋曰：「且住，恐惊太夫人。」因凭几坐，夫人伺焉。

漏下四鼓，沉沉睡去，不觉又到冥间。殿宇恰非前处，殿下设五座位，案积如山，四座有人，专空第五座。一吏指告曰：「此公座也。」蒋随行至第三座视之，本房老师冯静山先生也，急前拱揖。冯披羊皮袍，卸眼镜欣然曰：「足下来，好，好。此间簿书忙极，非足下助我不可。」蒋曰：「老师亦为此言乎？门生母老子幼，他人不知，老师深知，如何能来？」冯惨然曰：「听足下言，触起我生前心事矣。我虽无父母，而妻少子幼，亦非可来之人。现在阳间妻子，不知作何光景？」言且泣涕如雨下。少顷，取巾拭泪曰：「事已如此，不必多言。保奏汝者，常州老刘也，本属可笑，汝速归料理身后事。今日已十五，到二十日是汝上任日也。」拱手作别而醒，窗外鸡已鸣，太夫人亦已闻知，抱持哭矣。

蒋素与藩司王公兴吾交好，乃往诀别，且托以身后。王一见惊曰：「汝满面涂锅煤，昨日大病耶？何鬼气之袭人也？」蒋告以梦。王曰：「勿怖，惟礼斗诵《大悲咒》可以禳之。汝归家如我言，或可免也。」蒋太夫人平时奉斗颇虔，乃重建坛，合家持斋祈祷，兼诵咒语。至期，是冬至节日，诸亲友来贺，环而守之。至三更，蒋见空中飞下轿一乘，旗数竿，舆夫数人，若来迎者，乃诵《大悲咒》逼之。渐近渐薄，若烟气之消释焉。逾三年，始中进士，入翰林。

# 李敏达公扶乩

李敏达公卫，未遇时，遇乩仙，自称零阳子，为判终身云：「气概文饶似，勋名卫国同。欣然还一笑，掷笔在秋红。」旁小注曰：「秋红，草名。」当其时，无人解者。后公为保定总督，劾总河朱藻而薨。后人方悟：朱者，红也；藻者，草也。

# 吕道人驱龙

河南归德府吕道人，年百馀岁，鼻息雷鸣。或十馀日不食，或一日食鸡子五百，吹气人身，如火炙痛。或戏以生饼覆其背，须臾焦熟可食矣。冬夏一布袄，日行三百里。

雍正间，王朝恩为北总河，筑张家口石坝不成，糜帑数万，忧懑不食。适吕至曰：「此下有毒龙为祟。」王问：「汝能驱之否？」曰：「此龙修炼二千年，魄力甚大。梁武帝筑浮山堰崩，伤生灵数万，此龙孽也。公欲坝成，须贫道亲下河与斗，庶几逐龙去而坝可成。然贫道福命薄，虑为所伤，必须仗圣天子威灵、大人福力护持之。」曰：「若何而可？」曰：「请王命牌，油纸裹缚贫道背上。用河道总督印钤封，大人手书姓名加封之，乃可。」如其言，道士遂仗剑入水。

顷刻黑风起，雷电大作，波浪掀天。至明日夜半，道士来署，提血剑，腥涎满身，背伛偻，曰：「贫道胁骨为龙尾击断矣。然贫道亦斩龙一臂，臂坠水，仅留一爪献公。龙受伤奔东海去，明日坝可成也。」王大喜，呼酒劳之，欲延蒙古医为之接骨。曰：「不必。贫道运真气养之，半年后可平复也。」次日，王公上工下扫，石坝果成。所藏龙爪，大如水牛角，嗅作龙涎香，悬之，蚊蝇远避。

吕自言与李自成交好，曾为系草鞋带。又与贾士芳同受业于王先生某。先生常言：「汝愿，故道可成；贾好利，又自作聪明，必不善终，然亦须名动天子。」嵇文敏公为总河入都陛见，家人不得家信，问吕，吕曰：「汝家大人，已被大木撑入眼矣。」举家惊，恐有目疾。已而授东阁大学士，方知「目」旁「木」乃「相」字耳。乾隆四年，吕入都，诸王公延之治疾，脱手愈。徐文穆公第六子虚阳不闭，吕一见曰：「公子面上血不华色，不过梦遗耳。」令闭目卧地袒胸，手一铁针，长尺馀，直刺其心，拔之，血随针出，如一条红丝。取口唾拭其创处，旁人骇绝，而公子不知，是夕病痊。王太守孟亭患腰痛，求道人。道人曰：「俟天晴日来治。」至期，手撮日光揉之，热透五脏而愈。问导引之术，不肯言，乃引其僮私问之。曰：「无他异也，每早至旷野，红日始出，见道人向日作虎跳状，手招日光纳口中，且吸且咽，如是者再。」

# 盘古以前天

相传阴沉木为开辟以前之树，沉沙浪中，过天地翻覆劫数，重出世上，以故再入土中，万年不坏。其色深绿，纹如织锦。置一片于地，百步以外，蝇蚋不飞。康熙三十年，天台山崩，沙中涌出一棺，形制诡异：头尖而尾阔，高六尺馀。识者曰：「此阴沉木棺也，必有异。」启其前和，中有人，眉目口鼻与木同色，臂腿与木同纹理，恰不腐坏。忽开眼仰视空中，问曰：「此青青者何物耶？」众曰：「天也。」惊曰：「我当初在世时，天不若是高也。」语毕，目仍瞑。人争扶起之，合邑男女群来看盘古以前人。忽然风起，变为石人。棺为邑宰某所得，转献制府。予疑此人是前古天地将混沌时人也。纬书云：「万年之后，天可倚杵。」此人言天不若今之高，信矣。
