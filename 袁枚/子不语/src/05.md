---
title: 卷五
---

# 城隍替人训妻

杭州望仙桥周生，业儒，妇凶悍，数忤其姑。每岁逢佳节，著麻衣拜姑于堂，诅其死也。周孝而懦，不能制妻，惟日具疏祷城隍神，愿殛妇以安母。章凡九焚，不应；乃更为忿语，责神无灵。

是夕，梦一卒来，曰：「城隍召汝。」周随往，入跪庙中。城隍曰：「尔妇忤逆状吾岂不知，但查汝命只一妻，无继妻，恰有子二人。尔孝子，胡可无后，故暂宽汝妇。汝何哓哓！」周曰：「妇恶如是，奈堂上何！且某与妇恩义既绝，又安得有嗣？」城隍曰：「尔昔何媒？」曰：「范、陈二姓。」乃命拘二人至，责曰：「某女不良，而汝为媒，嫁于孝子，害皆由汝。」呼杖之。二人不服，曰：「某无罪。女处闺中，其贤否某等无由知。」周亦代为祈免，曰：「二人不过要好作媒，非贪媒钱作诳语者，与伊何罪？据某愚见，妇人虽悍，未有不畏鬼神念经拜佛者。但求城隍神呼妇至，示之惩警，或得改逆为孝，事未可定。」城隍曰：「甚是。但尔辈皆善类，故以好面目相向，妇凶悍，非吾变相，不足以威。尔辈无恐。」命蓝面鬼持大锁往擒其妻，而以袍袖拂面。顷刻，变成青靛色，朱发睁眼。召两旁兵卒执刀锯者，皆狰狞凶猛。油铛肉磨，置列庭下。须臾，鬼牵妇至，觳觫跪阶前。城隍厉声数其罪状，取登注册示之。命夜叉：「拉下剥皮，放油锅中。」妇哀号伏罪，请后不敢。周及两媒代为之请，城隍曰：「念汝夫孝，姑宥汝，再犯者有如此刑。」乃各放归。

次日，夫妇证此梦皆同。妇自此善视其姑，后果生二子。

# 文信王

湖州同征友沈炳震，尝昼寝书堂，梦青衣者引至一院，深竹蒙密，中设木床素几，几上镜高丈许。青衣曰：「公照前生。」沈自照：方巾朱履，非本朝衣冠矣。方错愕间，青衣曰：「公照三生。」沈又自照：则乌纱红袍，玉带皂靴，非儒者衣冠矣。

有苍头闯然入跪叩头曰：「公犹识老奴乎？奴曾从公赴大同兵备道任者也，今二百馀年矣。」言毕，泣，手文卷一册献沈。沈问故，苍头曰：「公前生在明嘉靖间，姓王名秀，为大同兵备道。今日青衣召公，为地府文信王处有五百鬼诉冤，请公质问。老奴记杀此五百人，非公本意。起意者乃总兵某也。五百人，本刘七案内败卒，降后又反，故总兵杀之，以杜后患。公曾有手书劝阻，总兵不从。老奴恐公忘记此书，难以辨雪，故袖此稿奉公。」沈亦恍然记前世事，与慰劳者再。

青衣请曰：「公步行乎？乘轿乎？」老仆嗬曰：「安有监司大员而步行者！」呼一舆，二夫甚华，掖沈行数里许。前有宫阙巍峨，中坐王者，冕旒白须；旁吏绛衣乌纱，持文簿呼：「兵备道王某进。」王曰：「且止，此总兵事也，先唤总兵。」有戎装金甲者从东厢入，沈视之，果某总兵，旧同官也。王与问答良久，语不可辨。随唤沈，沈至，揖王而立。王曰：「杀刘七党五百人，总兵业已承认，公有书劝止之，与公无干。然明朝法，总兵亦受兵备道节制。公令之不从，平日懦恧可知。」沈唯唯谢过。

总兵争曰：「此五百人，非杀不可者也。曾诈降复反，不杀，则又将反。总兵为国杀之，非为私杀也。」言未已，阶下黑气如墨，声啾啾远来，血臭不可耐。五百头拉杂如滚球，齐张口露牙，来啮总兵，兼睨沈。沈大惧，向王拜不已，且以袖中文书呈上。王拍案厉声曰：「断头奴！诈降复反事有之乎？」群鬼曰：「有之。」王曰：「然则总兵杀汝诚当，尚何哓哓！」群鬼曰：「当时诈降者，渠魁数人；复反者，亦渠魁数人；馀皆胁从者也。何可尽杀？且总兵意欲迎合嘉靖皇帝严刻之心，非真为国为民也。」王笑曰：「说总兵不为民可也，说总兵不为国不可也。」因谕五百鬼曰：「此事沉搁二百馀年，总为事属因公，阴官不能断。今总兵心迹未明，不能成神去；汝等怨气未散，又不能托生为人。我将以此事状上奏玉皇，听候处置。惟兵备道某所犯甚小，且有劝阻手书为据，可放还阳，他生罚作富家女子，以惩其柔懦之过。」五百鬼皆手持头叩阶，哒哒有声，曰：「惟大王命。」王命青衣者引沈出。

行数里，仍至竹密书斋。老仆迎出，惊喜曰：「主人案结矣。」跪送再拜。青衣人呼至镜所，曰：「公视前生。」果仍巾履一前朝老诸生也。青衣人又呼曰：「公视今生。」不觉惊醒，汗出如雨，仍在书堂。家人环哭道：「晕去一昼夜，惟胸间微温。」

文信王宫阙扁对甚多，不能记忆，只记宫门外金镌一联云：「阴间律例全无，那有法重情轻之案件；天上算盘最大，只等水落石出的时辰。」

# 吴三复

苏州吴三复者，其父某，饶于财，晚年中落，所存只万金，而负人者众。一日，谓三复曰：「我死则人望绝，汝辈犹得以所遗资生。」遂缢死。三复实未防救。其友顾心怡者，探知其事，伪设乩仙位而召三复请仙。三复往，焚香叩头，乩盘大书曰：「余，尔父也。尔明知父将缢死，而汝竟不防于事先，又不救于事后，汝罪重，不日伏冥诛矣。」三复大惧，跪泣求忏悔。乩盘又书曰：「余舐犊情深，为汝想无他法，惟捐三千金交顾心怡立斗姥阁，一以超度我之亡魂，一以忏汝之罪孽，方可免死。」三复深信之，即以三千金与顾，立收券为凭。顾伪辞让，若不得已而后受者。少顷，饮三复酒，乘其醉，遣奴窃其券焚之。三复归家，券已遗失，遣人促顾立阁，顾曰：「某未受金，何能立阁？」三复心悟其奸，然其时家尚有馀，亦不与校。

又数年，三复窘甚，求贷于顾。顾以三千金营运，颇有赢馀，意欲以三百金周给之。其叔某止之曰：「若与三百，则三千之说遂真矣，是小不忍而乱大谋也。」心怡以为然，卒不与。三复控官，俱以无券不准。三复怨甚，作牒词诉于城隍。焚牒三日，卒。再三日，顾心怡及其叔某偕亡。其夜，顾之邻人见苏州城隍司灯笼满巷。时乾隆二十九年四月事。

# 影光书楼事

苏州史家巷蒋申吉，余年家子也。有子娶徐氏，年十九，琴瑟颇调。生产弥月，忽置酒唤郎君共饮，曰：「此别酒也，予与君缘满将去，昨日宿冤已到，势难挽回。谚曰：『夫妻本是同林鸟，大难来时各自飞。』我死后，君亦勿复相念。」言毕大恸。蒋愕然，犹慰以好语。氏忽掷杯起立，竖眉瞋目，非复平日容颜，卧床上，向西大呼曰：「汝记万历十二年影光书楼上事乎！两人设计害我，我死何惨！」呼毕，以手批颊，血出。未几，又以剪刀自刺。察其音，山东人语也。蒋家人环跪哀求，卒不解。如是者三日。

有某和尚者，素有道行，申吉将遣人召之。徐氏厉声曰：「余汝家祖宗也，汝敢召僧驱我乎！」即作蒋氏之祖父语，口吻宛然；呼奴婢名，一一无爽；责子孙不肖事某某，亦复似是而非，有中有不中。和尚至门，徐氏唶曰：「秃奴可怖，且去，且去。」和尚甫出，则又詈曰：「汝家媳妇房中，能朝夕使和尚居乎？」和尚谓申吉曰：「此前世冤业，已二百馀年，才得寻着。积愈久者报愈深。老僧无能为。」走出，不肯复来，徐氏遂死。死时，面如裂帛，竟不知是何冤。此乾隆二十九年二月事。

# 波儿象

江苏布政司书吏王文宾，昼寝，闻书室有布衣綷 � 声，视之，一隶卒也，见便昏迷，身随之行。至一处，殿宇清严，中坐两官：一白须年老者上坐，一壮年面麻而黑须者旁坐。阶下以金丝熏笼罩一兽，壮如猪，尖嘴绿毛。见王来，张嘴奋跃，欲前相啮。王惧，跪身向左。左一人蓝缕枯瘠，状如乞丐，怒目睨王。白须官手招王跪近前，问曰：「五十三两之项，汝曾记得乎？」王愕然不解。壮年者笑曰：「长船变价案也，汝前生事耳。」王恍然悟是前明海运一案。前明海运既停，海船数百只，追价充公。王前世亦为江苏书吏，专司此案。运丁追比无出，凑银贿王，图准充销，为居间者中饱，案仍不结。此蓝缕者，乃追比缢死之运丁也。王悟前世事由，即侃侃实对。两官点头曰：「冤既有主，当别拘中饱者治罪，汝可回阳。」命隶卒引出。黄埃蔽天，王知泉下，问狱卒曰：「彼乞丐睨我者，吾知为冤鬼矣。彼似猪非猪，欲啮我者，是何物耶？」隶卒曰：「此名『波儿象』，非猪也。阴间畜养此兽，凡遇案件讯明，罪重之人，即付彼吞噬，如阳间『投畀豺虎』故事。」王悚然。行至大河侧，被隶卒推入水，惊醒，妻子环榻而泣，昏沉者已三日矣。

# 斧断狐尾

河间府丁姓者，不事生业，以狎邪为事。闻某处有狐仙迷人，丁独往，以名帖投之，愿为兄弟。是晚，狐果现形，自称愚兄吴清，年五十许。相得如平生欢。凡所求请，愚兄必为张罗。丁每夸于人，以为交人不如交狐。

一日，丁谓吴曰：「我欲往扬州观灯，能否？」狐曰：「能。河间至扬，离二千里，弟衣我衣，闭目同行便至矣。」从之，凭空而起，两耳闻风声，顷刻至扬。有商家方演戏，丁与狐在空中观，忽闻场上锣鼓声喧，关圣单刀步出，狐大惊，舍丁而奔，丁不觉坠于席上。商人以为妖，械送江都县。鞫讯再三，解回原籍。

见狐咎之。狐曰：「兄素胆小，闻关帝将出，故奔；且偶忆汝嫂，故急归。」丁问：「嫂何在？」曰：「我狐也，焉能婚娶？不过魇迷良家妇耳。邻家李氏女，即汝嫂也。」丁心动，求见嫂。狐曰：「有何不可。但汝人，身无由入人密室。我有小袄，汝著之，便能出入窗户，如履无人之境。」丁如其言，竟入李家。李女久被狐蛊，状如白痴。丁登其床，女即与交。女为狐所染，气奄奄矣，忽近人身，酣畅异常，病亦渐愈。丁告以故，女秘之不言，而渐渐有乐丁厌狐之意。

狐知之，召丁语曰：「开门揖盗，兄之罪也。近日嫂竟爱弟而憎我。弟固两世人身，女子爱之诚宜。然非兄之丑，亦无由显弟之美也。」丁问故，狐曰：「凡男子之阴，以头上肉肥重为贵。年十五六，即脱颖出，皮不裹棱，嗅之无秽气者，人类也。皮裹其头不净，棱下多腐渣而筋胜者，兽类也。弟不见羊马猪狗之阴，非皆皮裹头尖而以筋皮胜者乎！」出其阴示之，果细瘦而毛坚如锥。丁闻之，愈自得也。

狐妒丁夺妇宠，阴就女子之床，取小袄归。丁傍晓钻窗，窗不开矣，块然坠地。女家父母大惊，以为获怪。先喷狗血，继沃屎溺，针炙倍至，受无量苦。丁以实情告，其家不信，幸女爱之，私为解脱，曰：「彼亦被狐惑耳，不如送之还家。」丁得脱归，将寻狐咎之，狐避不见。是晚，大书一纸贴丁门曰：「陈平盗嫂，宜有此报。从此拆开，弟兄分灶。」

嗣后，丁与女断，狐仍往。其家设醮步罡，终不能禁。女一胎生四子，面状皆人类，而尻多一尾，落地能行，颇尽孝道，时随父出采蔬果奉母。一日，狐来向女泣曰：「我与卿缘尽矣。昨泰山娘娘知我蛊惑妇人，罚砌进香御路，永不许出境。吾次携四子同行。」袖中出一小斧交其女曰：「四儿子尾不断，终不得修到人身。卿人也，为我断之。」女如其言，各拜谢去。

# 洗紫河车

四川酆都县皂隶丁恺，持文书往夔州投递。过鬼门关，见前有石碑，上书「阴阳界」三字。丁走至碑下，摩观良久，不觉已出界外。欲返，迷路。不得已，任足而行。至一古庙，神像剥落，其旁牛头鬼蒙灰丝蛛网而立。丁怜庙中之无僧也，以袖拂去其尘网。

又行二里许，闻水声潺潺，中隔长河，一妇人临水洗菜。菜色甚紫，枝叶环结如芙蓉。谛视渐近，乃其亡妻。妻见丁大惊曰：「君何至此？此非人间。」丁告之故，问妻：「所居何处？所洗何菜？」妻曰：「妾亡后为阎罗王隶卒牛头鬼所娶，家住河西槐树下。所洗者，即世上胞胎，俗名『紫河车』是也。洗十次者，儿生清秀而贵；洗两三次者，中常之人；不洗者，昏愚秽浊之人。阎王以此事分派诸牛头管领，故我代夫洗之。」丁问妻：「可能使我还阳否？」妻曰：「待吾夫归商之。但妾既为君妇，又为鬼妻，新夫旧夫，殊觉启齿为羞。」语毕，邀至其家，谈家常，讯亲故近状。

少顷，外有敲门者，丁惧，伏床下。妻开门，牛头鬼入，取牛头掷于几上，一假面具也。既去面具，眉目言笑，宛若平人，谓其妻曰：「惫甚！今日侍阎王审大案数十，脚跟立久酸痛，须斟酒饮我。」徐惊曰：「有生人气！」且嗅且寻。妻度不可隐，拉丁出，叩头告之故，代为哀求。牛头曰：「是人非独为妻故将救之，是实于我有德。我在庙中蒙灰满面，此人为我拭净，是一长者。但未知阳数何如，我明日往判官处偷查其簿，便当了然。」命丁坐，三人共饮。有肴馔至，丁将举箸，牛头与妻急夺之，曰：「鬼酒无妨，鬼肉不可食，食则常留此间矣。」

次日，牛头出，及暮，归，欣欣然贺曰：「昨查阴司簿册，汝阳数未终，且喜我有出关之差，正可送汝出界。」手持肉一块，红色臭腐，曰：「以赠汝，可发大财。」丁问故，曰：「此河南富人张某之背上肉也。张有恶行，阎王擒而钩其背于铁锥山。半夜肉溃，脱逃去。现在阳间患发背疮，千医不愈。汝往，以此肉研碎敷之即愈，彼必重酬汝。」丁拜谢，以纸裹而藏之，遂与同出关，牛头即不见。

丁至河南，果有张姓患背疮。医之痊，获五百金。

# 石门尸怪

浙江石门县里书李念先，催租下乡，夜入荒村，无旅店。遥望远处茅舍有灯，向光而行。稍近，见破篱拦门，中有呻吟声。李大呼：「里书某催粮求宿，可速开门！」竟不应。李从篱外望，见遍地稻草，草中有人，枯瘠，如用灰纸糊其面者。面长五寸许，阔三寸许，奄奄然卧而宛转。李知为病重人，再三呼，始低声应曰：「客自推门。」李如其言入。病人告以「染疫垂危，举家死尽」，言甚惨。强其外出买酒，辞不能。许谢钱二百，乃勉强爬起，持钱而行。

壁间灯灭，李倦甚，倒卧草中，闻草中飒然有声，如人起立者。李疑之，取火石击火，照见一蓬发人，枯瘦更甚，面亦阔三寸许，眼闭血流，形同僵尸，倚草直立。问之，不应。李惊，乃益击火石。每火光一亮，则僵尸之面一现。李思遁出，坐而倒退。退一步，则僵尸进一步。李愈骇，抉篱而奔。尸追之，践草上，簌簌有声。狂奔里许，闯入酒店，大喊而仆，尸亦仆。酒家灌以姜汤，苏，具道其故。方知合村瘟疫，追人之尸，即病者之妻，死未棺殓，感阳气而走魄也。村人共往寻沽酒者，亦持钱倒于桥侧，离酒家尚五十馀步。

# 空心鬼

杭州周豹先，家住东青巷。屋之大厅上，每夜立一人，红袍乌纱，长髯方面；旁侍二人，琐小猥鄙，衣青衣，听其使唤。其胸以下至肚腹，皆空透如水晶，人视之，虽隔肚腹，犹望见厅上所挂画也。

周氏郎年十四，卧病，见乌纱者呼从者谋曰：「若何而害之？」从者曰：「明日渠将服卢浩亭之药，我二人变作药渣伏碗中，俾渠吞入，便可抽其肺肠。」次日，卢浩亭来诊脉，毕，周氏郎不肯服药，告家人以鬼语如此。家人买一锺馗挂堂上，鬼笑曰：「此近视眼锺先生，目昏昏然，人鬼不辨，何足惧哉！」盖画者戏为小鬼替锺馗取耳，锺馗忍痒，微合其目故也。

居月馀，鬼又言曰：「是家气运未衰，闹之无益，不如他去。」乌纱者曰：「若如此，空过一家，将来成例，何以得血食乎？」抡其指曰：「今已周年，可索一属猪者去。」未几，果一奴属猪者死，而主人愈。周氏家人至今呼为「空心鬼」。

# 画工画僵尸

杭州刘以贤，善写照。邻人有一子一父而居室者。其父死，子外出买棺，嘱邻人代请以贤为其父传形。以贤往，入其室，虚无人焉。意死者必居楼上，乃蹑梯登楼，就死人之床，坐而抽笔。尸忽蹶然起，以贤知为走尸，坐而不动。尸亦不动，但闭目张口，翕翕然眉撑肉皱而已。以贤念身走则尸必追，不如竟画，乃取笔申纸，依尸样描摹。每臂动指运，尸亦如之。以贤大呼，无人答应。俄而其子上楼，见父尸起，惊而仆。又一邻上楼，见尸起，亦惊滚落楼下。以贤窘甚，强忍待之。俄而，抬棺者来。以贤徐记尸走畏苕帚，乃呼曰：「汝等持苕帚来！」抬棺者心知有走尸之事，持帚上楼，拂之，倒。乃取姜汤灌醒仆者，而纳尸入棺。

# 莺娇

扬州妓莺娇，年二十四，矢志从良。有柴姓者娶为妾，婚期已定。太学生朱某慕之，以十金求欢。妓受其金，绐曰：「某夕来，当与郎同寝。」朱临期往，则花烛盈门，莺娇已登车矣。朱知为所诳，怅然反。逾年，莺娇病瘵卒。朱忽梦见莺娇披黑衫直入朱门，曰：「我来还债。」惊而醒。明日，家产一黑牛，向朱依依，若相识者。卖之，竟得十金。狎邪之费，尚且不可苟得也如此。

# 旁观因果

常州马秀才士麟，自言幼时从父读书北楼，窗开处，与卖菊叟王某露台相近。一日早起，倚窗望，天色微明，见王叟登台浇菊，毕，将下台。有担粪者荷二桶升台，意欲助浇。叟色不悦，拒之；而担粪者必欲上，遂相挤于台坡。天雨台滑，坡仄且高，叟以手推担粪者，上下势不敌，遂失足陨台下。叟急趋扶之，未起，而双桶压其胸，两足蹶然直矣。叟大骇，噤不发声，曳担粪者足，开后门，置之河干，复举其桶置尸傍，归闭门复卧。马时年幼，念此关人命事，不可妄谈，掩窗而已。日渐高，闻外轰传河干有死人，里保报官。日午，武进知县鸣锣至。仵作跪启：「尸无伤，系失足跌死。」官询邻人，邻人齐称不知。乃命棺殓加封焉，出示招尸亲而去。

事隔九年，马年二十一，入学为生员。父亡，家贫，即于幼时读书所招徒授经。督学使者刘吴龙将临岁考，马早起温经，开窗，见远巷有人肩两桶冉冉来。谛视之，担粪者也。大骇，以为来报叟仇。俄而过叟门不入，别行数十步，入一李姓家。李颇富，亦近邻而居相望者也。马愈疑，起尾之，至李门。其家苍头踉跄出曰：「吾家娘子分娩甚急，将往招收生婆。」问：「有担桶者入乎？」曰：「无。」言未毕，门内又一婢出曰：「不必招收生婆，娘子已产一官人矣。」马方悟担粪者来托生，非报仇也。但窃怪李家颇富，担粪者何修得此？自此，留心访李家儿作何举止。

又七年，李氏儿渐长，不喜读书，好畜禽鸟；而王叟康健如故，年八十馀，爱菊之性，老而弥笃。一日者，马又早起倚窗，叟上台灌菊，李氏儿亦登楼放鸽。忽十馀鸽飞集叟花台栏杆上。儿惧飞去，再三呼鸽不动。儿不得已，寻取石子掷之，误中王叟。叟惊，失足陨于台下，良久不起，两足蹶然直矣。儿大骇，噤不发声，默默掩窗去。日渐高，叟之子孙咸来寻翁，知是失足跌死，哭殓而已。

此事闻于刘绳庵相公。相公曰：「一担粪人，一叟，报复之巧如此，公平如此，而在局中者彼此不知，赖马姓人冷观历历。然则天下事吉凶祸福，各有来因，当无丝毫舛错，而惜乎从旁冷观者之无人也！」

# 徐四葬女子

摆牙喇徐四，居京城金鱼胡同，家贫，屋内外五间，兄嫂二人同居。兄外出值宿。嫂素贤，谓徐四曰：「北风甚大，室惟一暖炕，吾与叔俱畏寒，而又不便同炕宿。我今夜归宿母家，以炕让叔。」叔唯唯，嫂遂归宁。

夜二鼓，月色微明，有叩门者。走入，美少年，貂帽狐裘，手挈一囊，坐炕上泣曰：「君救我！我非男子，君亦不必问我所由来。但许我一宿，我以貂裘为赠。」解其囊示徐，金珠首饰，约值万金。徐年少，见其美貌怀宝，意不能无动。然终不知何家女，留之惧祸，拒之不忍，乃曰：「奶奶姑坐，我与邻人商量即归。」女曰：「诺。」徐自外掩门，奔往善觉寺，告方丈僧圆智。圆智者，高年有道，徐素所敬也。圆智闻之，亦大骇曰：「此必大家贵妾，有故奔出。留之有祸，拒之不忍，子不如在我庵中坐以待旦，俟天明归家未迟。」徐以为然。

圆智之弟子某，素无赖，闻之，乃伪作徐还家状。开门灭灯入，遽上炕抱女子卧矣。是夜，其兄值宿苦寒，以取皮衣故，四更还家。持灯照炕下，有男子履，大怒，以为妻与叔奸，拔腰间刀，连断两头，奔告岳家。入门大呼，妻自内走出，其兄惊仆地，以为鬼也。正喧嚷间，而徐四与圆智亦来，方知误杀之。因相与报官，刑部以为杀奸，律本勿论，但悬女头招尸亲，竟无认者。徐四怜女子之送死，鬻其金珠，为收葬焉。

# 羊践前缘

康熙五十九年，山东巡抚李公树德生日，司道各具羊酒为寿。连日演戏，诸幕客互相娱宴，彻夜不卧。有刑名张先生酒酣，逃席入房。将就寝，闻纱帐内嗫嗫有声，若男女交媾状。怒，以为他幕客昵优童，借其床为淫所。大呼揭帐，则两白羊跪而人淫，即群官送礼之羊也。见人惊散。张笑以为奇，遍告同人。

少顷，张昏迷仆地，以手自批其颊，骂曰：「老奴可恶！我与谢郎生死因缘，隔四百七十年方得一聚，谈何容易！又被汝惊散。破人婚姻，罪不可饶。」言毕，又自批颊。抚军闻之来视，笑慰之曰：「谢家娘子，何必如此。吾生日本意放生行善，今将尔等数百只尽行放生，听汝配偶，以了夙缘，何如？」张听毕叩首曰：「谢大人。」跃然起矣。此事梁瑶峰相公言。

# 鬼神欺人以应劫数

本朝定鼎后，有顾姓者妄欲纠常熟、无锡两邑民为乱。有黠者某，知其无益，而难于相禁，乃号于众曰：「某村关帝庙甚灵，盍祷于帝，取周将军铁刀重百二十斤者投河以卜之：沉则败，不可起兵；浮则胜，可以起兵。」其意以为铁刀必沉之物，故试之以阻众也。先祷于神，聚众投刀。刀浮水面，如蕉叶一片。众惊喜，即日揭竿起者数万人。俄而王师至，剿绝无遗。

# 楚陶

乾隆丙寅夏，江阴县民徐甲家患黑眚，火焚其突，矢盈于甑，啸嗥无宁夕，里人咸患苦之。时邑令刘君翰长，粤西名士也，祷于神，不应；延羽士赛祈，不应；乃托刘少司空星炜为文，祷于城隍。令斋沐投炉，宿神庑下听命。翌日，无所兆，但炉灰坟起，作「楚陶」二字。令谓曰：「汝岂与楚人陶姓有冤乎？」甲大惊，吐实云：「甲幼年访其宗人某，往武昌，路患恶疾，同行者委之于道，分转沟壑死矣。有一丐者，雄躯深目，分糗糒食之，携与同乞。月馀，病良已。丐者以力凌其曹偶，所得独赢，因省啬为甲作归计，竟得归。甲素有心计，为人佣租，得婚娶，且小阜矣。亡何，丐忽至，挟巨橐，颜色窘甚。叩之，曰：『曩别后窜身绿林，浮沉湖、湘间二十载。今事败捕急，请从子而庇焉。』甲唯唯，语其子。子谓：『功令：匿盗者与盗同罪，不如放之使逸。』甲方嗫嚅未决，忽伍伯数人入，絷其人以去，甲大惊。有拍手笑于房者，其子妇也，曰：『大恩不报，新妇知若父子不忍，故已通知捕快，召之入矣。获厚资，且得赏，何惧为？』甲无可奈何，顾常大恨，不意其祟至于此也。」

刘令曰：「盗劫人而子杀盗，盗当其罪，何厉之能为？顾汝享其利，则汝亦盗也。神人乌能庇盗？」无何，祟益甚，毁其家殆尽。子若妇先后卒，祟乃绝。

# 藏魂坛

云贵妖符邪术最盛。贵州臬使费元龙赴滇，家奴张姓骑马上，忽大呼坠马，左腿失矣。费知妖人所为，张示云：「能补张某腿者，赏若干。」随有老人至，曰：「是某所为。张在省时，倚主人势，威福太过，故与为恶戏。」张亦哀求。老人解荷包，出一腿，小若蛤蟆，嗬气持咒，向张掷之，两足如初，竟领赏去。或问费公：「何不威以法？」曰：「无益也。在黔时，有恶棍某，案如山积。官府杖杀，投尸于河。三日还魂，五日作恶，如是者数次。诉之抚军。抚军怒，请王命斩之，身首异处。三日后又活，身首交合，颈边隐隐然红丝一条，作恶如初。后殴其母，母来控官，手一坛曰：『此逆子藏魂坛也。逆子自知罪大恶极，故居家先将魂提出，炼藏坛内。官府所刑杀者，其血肉之体，非其魂也。以久炼之魂，治新伤之体，三日即能平复。今恶贯满盈，殴及老妇，老妇不能容。求官府先毁其坛，取风轮扇扇散其魂；再加刑于其体，庶几恶子乃真死矣。』官如其言，杖毙之。而验其尸，不浃旬已臭腐。」

# 老妪为妖

乾隆二十年，京师人家生儿辄患惊风，不周岁便亡。儿病时，有一黑物如鸺鹠盘旋灯下，飞愈疾，则小儿喘声愈急，待儿气绝，黑物乃飞去。

未几，某家儿又惊风，有侍卫鄂某者，素勇，闻之，怒，挟弓矢相待。见黑物至，射之。中弦而飞，有呼痛声，血涔涔洒地。追之，逾两重墙，至李大司马家之灶下乃灭。鄂挟矢来灶下，李府惊，争来问讯。鄂与李素有戚，道其故，大司马命往灶下觅之。见旁屋内一绿眼妪插箭于腰，血犹淋漓，形若猕猴，乃大司马官云南时带归苗女。最笃老，自云不记年岁。疑其为妖，拷问之，云：「有咒语，念之便能身化异鸟，专待二更后出食小儿脑，所伤者不下数百矣。」李公大怒，捆缚置薪火焚之。嗣后，长安小儿病惊风竟断。

# 署雷公

婺源董某，弱冠时，暑月昼卧，忽梦奇鬼数辈审视其面，相谓曰：「雷公患病，此人嘴尖，可替代也。」授以斧，纳其袖中。引至一处，壮丽如王者居。立良久，召入，冠冕旒者坐殿上谓曰：「乐平某村妇朱氏，不孝于姑，合遭天殛。适雷部两将军俱为行雨过劳，现在患病，一时不得其人。功曹辈荐汝充此任，汝可领符前往。」董拜命出，自视足下云生，闪电环绕，公然一雷公矣。顷刻至乐平界，即有社公导往。董立空中，见妇方诟谇其姑，观者如堵。董取袖中斧一击毙之，声轰然，万众骇跪。

归复命，王者欲留供职。以母老辞，王亦不强。问董何业，曰：「应童子试。」王顾左右取郡县册阅之，曰：「汝某岁可游庠。」遂醒，急语所亲。诣乐平县验之，果然震死一妇，时日悉合。方阅籍时，董窃睨邑试一名为程隽仙，二名为王佩葵，次年皆验。

# 捉鬼

婺源汪启明，迁居上河之进士第，其族汪进士波故宅也。乾隆甲午四月，一日，夜梦魇良久，寤，见一鬼逼帷立，高与屋齐。汪素勇，突起搏之。鬼急夺门走，而误触墙，状甚狼狈。汪追及之，抱其腰。忽阴风起，残灯灭，不见鬼面目，但觉手甚冷，腰粗如瓮。欲喊集家人，而声噤不能出。久之，极力大叫，家人齐应。鬼形缩小如婴儿。各持炬来照，则所握者坏丝绵一团也。窗外瓦砾乱掷如雨，家人咸怖，劝释之。汪笑曰：「鬼党虚吓人耳，奚能为？倘释之，将助为祟，不如杀一鬼以惩百鬼。」因左手握鬼，右手取家人火炬烧之。腷膊有声，鲜血迸射，臭气不可闻。迨晓，四邻惊集，闻其臭，无不掩鼻者。地上血厚寸许，腥腻如胶，竟不知何鬼也。王葑亭舍人为作《捉鬼行》纪其事。

# 某侍郎异梦

乾隆二十年，某侍郎督视黄河，驻扎陶庄。岁除夕矣，侍郎素勤，骑匹马，跟从者四人，持悬火巡河。行冰淖中，一望黄茅白苇，自觉凄然。见草中有支布帐而露烛光者，召问，则主簿某也。侍郎爱其勤，大加夸奖。主簿请曰：「大人除夕至此，夜已三鼓，天寒风紧，回馆尚远，某有度岁酒肴，献上一醉何如？」侍郎笑而受之。饮数觞，仍归公馆，倦，解衣卧。

梦中依旧骑马看河，觉所行处便非前境，最后黄沙茫茫。行二里许，有火光出庐舍间，就之，老妪迎门，细视，即其亡母太夫人也。见侍郎惊曰：「汝何至此？」侍郎告以奉命看河之故。太夫人曰：「此非人间，汝既来，如何能归？」侍郎方悟太夫人已亡，己身已死。遂大哭。太夫人曰：「河西有老和尚，法力甚大，吾带汝往求之。」侍郎随行。

至一庙，庄严如王者居，南面坐一老僧，闭目无言。侍郎跪阶下，再拜，僧不为礼。侍郎问：「我奉天子命看河，因何至此？」僧又无言。侍郎怒曰：「我为天子大臣，纵有罪当死，亦须示我，使我心服，何嘿嘿如哑羊耶？」老僧笑曰：「汝杀人多矣，禄折尽矣，尚何问为。」侍郎曰：「我杀人虽多，皆国法应诛之人，非我罪也。」僧曰：「汝当日办案时，果只知有国法乎，抑贪图迎合固宠迁官乎？」取案上如意，直指其心。侍郎觉冷气一条直逼五脏，心趌趌然跳不止，汗如雨下，惶悚不能言。良久，曰：「某知罪矣。嗣后改过何如？」僧曰：「汝非改过之人，今日恰非汝寿尽之日。」顾左右沙弥云：「领他出，放他归。」沙弥同行，昏黑中，开其拳，出一小珠，光照黄河工次一段，直至陶庄公馆，历历如白昼。太夫人迎来，泣曰：「儿虽归，不久即来，无多时别也。」遂依原路归，及门下马而醒，日已午矣。

众河员贺节盈门，疑侍郎最勤，何以元旦不起？侍郎亦不肯明言其故。是年四月病呕血，竟以不起。此事裘文达公为余言。

# 奉行初次盘古成案

《北史》称「毗骞国王头长三尺，至今不死」，予尝疑其诞。康熙间，浙人方文木泛海，被风吹至一处，宫殿巍峨，上署「毗骞殿」三字，方大惊，俯伏殿外。两霞帔者引之入。有长头王上坐，冕如巨桶，珍珠四垂，须拂拂然相触有声，问文木曰：「汝浙人乎？」曰：「然。」王曰：「离此五十万里矣。」赐文木饭，米大如枣。

文木知王神灵，跪拜求归。王顾谓侍臣曰：「取第一次盘古皇帝成案替他一查。」文木大骇，叩头曰：「盘古皇帝有几个乎？」王曰：「天地无始无终，有十二万年，便有一盘古。今来朝天者，已有盘古万万馀人，我安能记明数目？但元会运世之说，已被宋朝人邵尧夫说破。可惜历来开辟总奉行第一次开辟之成案，尚无人说破，故风吹汝来，亦要说破此故，以晓世人耳。」文木不解所谓。王曰：「我且问汝：世间福善祸淫，何以有报有不报耶？天地鬼神，何以有灵有不灵耶？修仙学佛，何以有成有不成耶？红颜薄命，而何以不薄者亦有耶？才子命穷，而何以不穷者亦多耶？一饮一啄，何以有前定耶？日食山崩，何以有劫数耶？彼善推算者，何以能知而不能免耶？彼怨天尤天者，天胡不降之罚耶？」文木不能答。

王曰：「呜呼！今世上所行，皆成案也。当第一次世界开辟十二万年之中，所有人物事宜，亦非造物者之有心造作，偶然随气化之推迁，半明半暗，忽是忽非，如泻水落地，偶成方圆；如孩童著棋，随手下子。既定之后，竟成一本板板帐簿，生铁铸成矣。乾坤将毁时，天帝将此册交代与第二次开辟之天帝，命其依样奉行，丝毫不许变动，以故人意与天心往往参差不齐。世上人终日忙忙急急，正如木偶傀儡，喑中为之牵丝者。成败巧拙，久已前定，人自不知耳。」文木恍然，曰：「然则今之所谓三皇五帝，即前此之三皇五帝乎？今之二十一史中之事，即前此之二十一史中之事乎？」王曰：「然。」

言未毕，侍臣捧一册至，上书「康熙三年，浙江方文木泛海至毗骞国，应将前定天机漏泄，俾世人共晓，仍送归浙江」云云。文木拜谢，临别泣下。王摇手曰：「子胡然？十二万年之后，我与汝又会于此矣！何必泣为？」既而笑曰：「我错，我错！此一泣，亦是十二万年中原有两条眼泪，故照样誊录，我不必劝止也。」文木问王年寿，左右曰：「王与第一次盘古同生，不与第千万次盘古同死。」文木曰：「王不死，则乾坤毁时，王将安归？」王曰：「我沙身也，历劫不坏。万物毁坏，变为泥沙而极矣。我先居于极坏之处，劫火不能烧，洪水不能淹，惟为恶风所吹荡。上至九天，下至九渊，殊觉劳顿。每每枯坐数万年，等盘古出世，觉日子太多，殊可厌耳。」言毕，口嘘气吹文木，文木乘空而起，仍至海船上。

月馀归浙，以此语毛西河先生。先生曰：「人但知万事前定，而不知所以前定之故，今得是说，方始豁然。」
