---
title: 卷二十一
---

# 娄罗二道人

娄真人者，松江之枫乡人。幼孤，从中表某养大。与其婢私，中表怒逐之。娄盗其橐金五百，逃入江西龙虎山。方过桥，有道人白发，曳杖立，笑曰：「汝来乎？汝想作天师法官乎？须知法官例有使费，非千金不可，五百金何济？」娄大骇曰：「吾实带此数，金少奈何？」道人曰：「吾已为汝豫备矣。」命侍者担囊示之，果五百金。娄跪谢称仙。道人曰：「吾非仙，吾乃天师府法官也，姓陈名章，缘尽当去，为待子故未行。有三锦囊，汝佩之，他日有急难大事，可开视之。」言毕，趺坐桥下而化。娄入府见天师，天师曰：「陈法官望汝久矣，汝来陈法官死，岂非数耶！」

故事：天师入京朝贺，法官从行。雍正十年，天师入朝，他法官同往，娄不能与。夜梦陈法官踉跄而来，涕泣请曰：「道教将灭，非娄某不能救。须与偕入京师，万不可误！」天师愈奇娄，乃与之俱。时京师久旱，诸道士祈请无效，世宗召天师谕曰：「十日不雨，汝道教可废矣。」天师惶恐伏地，窃念陈法师梦中语，遽奏请娄某升坛。娄开锦囊，如法作咒，身未上而黑云起，须臾雨霑足。世宗悦，命留京师。

十一年，诛妖人贾士芳。贾在民间为祟，召娄使治。娄以五雷正法治之，拜北斗四十九日，妖灭。是年地震，娄先期奏明。皆锦囊所载三事也。今娄尚存，锦囊空而术亦尽矣。娄所服丸药，号「一二三」。当归一两，熟地二两，枸杞三两。

又有罗真人者，冬夏一衲，佯狂于市。儿童随之而行，取生米麦求其吹，吹之即熟。晚间店家燃烛无火，亦求罗吹，吹之即炽。京师九门，一日九见其形。忽遁去无迹，疑死矣。

京师富家多烧暖炕，炕深丈许，过三年必扫煤灰。有年姓妇者扫坑，炕中间鼾声，大惊召众观之，罗真人也。崛然起曰：「借汝家坑熟卧三年，竟为尔辈扫出。」众请送入庙，曰：「吾不入庙。」请供奉之，曰：「吾不受供。」「然则何归？」曰：「可送我至前门外蜜蜂窝。」即舁往蜂窝。窝洞甚狭，在土山之凹，蜂数百万，嘈嘈飞鸣。罗解上下衣，赤身入，群蜂围之，穿眼入口，出入于七窍中，罗怡然不动。

人馈之食，或食或不食，每食，必罄其所馈。或与斗米饭、鸡卵三百，一啖而尽，亦无饱色。语呶呶如鴂枭，不甚可解。某贵人馈生姜四十斤，啖之，片时俱尽。居窝数年，一日脱去，不知所往。
# 蛇含草消木化金

张文敏公有族侄寓洞庭之西碛山庄，藏两鸡卵于厨舍，每夜为蛇所窃。伺之，见一白蛇吞卵而去，颈中膨亨，不能遽消，乃行至一树上，以颈摩之，须臾，鸡卵化矣。张恶其贪，戏削木柿装入鸡卵壳中，仍放原处。蛇果来吞，颈胀如故。再至前树摩擦，竟不能消。蛇有窘状，遍历园中诸树，睨而不顾，忽往亭西深草中，择其叶绿色而三叉者摩擦如前，木卵消矣。

张次日认明此草，取以摩停食病，略一拂试，无不立愈。其邻有患发背者，张思食物尚消，毒亦可消，乃将此草一两煮汤饮之。须臾间，背疮果愈，而身渐缩小，久之，并骨俱化作水。病家大怒，将张捆缚鸣官。张哀求，以实情自白，病家不肯休。往厨间吃饭，入内，视锅上有异光照耀。就观，则铁锅已化黄金矣，乃舍之，且谢之。究亦不知何草也。
# 蔡京后身

崇祯时，某相公常自言为蔡京后身，以仙官堕地狱，每世间诵《仁王经》，耳目为之一亮。又罚作扬州寡妇，守空房四十年。故癖好尤奇。好观美妇之臀，美男之势，以为男子之美在前，女子之美在后，世人易之，非好色者也。常使妇衣袍褶，男饰裙钗，而摸其臀势，以为得味外味。又常戏取姬妾优童数十，以被蒙其首，而露其下体，互猜为某郎某姬，以为笑乐。有内阁供事石俊者，微有姿，而私处甚佳，公甘为咂弄。有求书者，非石郎磨墨不可得也。号臀曰：「白玉绵团」，势曰：「红霞仙杵」。
# 天镇县碑

天镇县隶云中，其地有玄帝庙。庙有古碑，其上炮铳铅铁大小丸甚多，皆陷入石内。邑人云：前明时，闯兵来，邑人拒战不胜。俄见此碑自庙飞出，盘旋军阵。凡敌所放火炮，咸著于上，我军无失衄，而敌赖以退。今谓之「天成碑」，现存于庙。
# 抬轿郎君

杭州世家子汪生，幼而聪俊，能读《汉书》。年十八九，忽远出不归，家人寻觅不得。月馀，其父遇于荐桥大街，则替人抬轿而行。父大惊，牵拉还家，痛加鞭棰。问其故，不答，乃闭锁书舍中。未几逃出，又为人抬轿矣。如是者再三。祖、父无如何，置之不问，戚友中无肯与婚。然《汉书》成诵者，终身不忘。遇街道清净处，郎诵《高祖本纪》，琅琅然一字不差。杭州士大夫亦乐召役之，胜自己开卷也。自言两肩负重则筋骨灵通，眠食俱善，否则闷闷不乐。此外亦无他好。
# 杨笠湖救难

杨笠湖为河南令，上宪委往商水县赈灾。秋暑甚虐，午刻事毕，纳凉城隍庙。坐未定，一人飞奔而来，口称：「小民张相求救」。问：「何事？」曰：「不知。」左右疑有疯疾，群起逐之。其人长号不出，曰：「我昨夜得一梦，见此处城隍神与已故县主王太爷同坐。城隍向我云：『汝有急难，可求救于汝之父母官。』我即向王太爷叩头。王曰：『我已来此，无能着力，汝须去求邻封官杨太爷救，过明午则无害矣。』故今日黎明即起，闻太爷姓杨，又在此庙，故来求救。」言毕，叩头不肯去。杨无奈何，笑曰：「我已面准，汝有难即来可也。」问其姓名，命家人记之。

数日后，散赈过其地，讯其邻人，曰：「张某是日得梦入城后，彼卧室两间无故塌倒，毁伤什物甚多，惟本人以入城故免。」
# 冯侍御身轻

冯侍御养梧先生自言初生时，身小如猫，称之，重不满二斤，家人以为必难长成。后过十岁，形渐魁梧，登进士，入词林，转御史。生二子，一为布政使，一为翰林。先生为儿时，能踏空而行十馀步，方知李邺侯幼时能飞，母恐其去，以葱蒜压之，其事竟有。
# 江都某令

江都某令，以公事将往苏州。临行，往甘泉李公处作别，面托云：「如本县有尸伤相验事，望代为办理。」李唯唯。已而闻其三鼓后仍搬行李回署，李不解何事，探之，乃有报相尸者。商家汪姓两奴口角，一奴自缢。汪有富名，某以为奇货，命其停尸大厅，故不往验，待其臭秽，讲贯三千两，始行往验。验时又语侵主人，以为喝令，重诈银四千两，方肯结案。

李公见而尤之，以为太过。某曰：「我非得已，我欲为小儿捐一知县故耳。现在汪银七千两，已差人送入京师，我并不存家中。」未几，其子果选甘肃某县，升河州知州。乾隆四十七年，为冒赈事发觉，斩立决，孙二人尽行充发，家产籍没入官。某惊悸，疽发背死。
# 执虎耳

云南大理县南乡民李士桂，家世业农。家畜水牛二只，至夜，一牛不归，士桂往寻。昏黑中，月色初上，见田中有兽卧焉，酣声雷鸣，以为己牛，骂曰：「畜生，如何此刻不回家！」随即骑上。将攀其角，角不见，但耸毛耳两只，遍身狸色斑然，方知是虎，急不敢下。

虎被人骑，惊醒，腾身起，咆哮叫跳。士挂私念下背必为所啖，于是竭生平之力，紧握其耳，至于穿破耳轮，手愈牢固，抵死不放。虎性猛烈，腾山跃水，为棘刺所伤，次日晨刻，力尽而毙；士桂亦僵仆虎背，气息奄然。家人寻得，抱持归家，竟获重生。两脚上为虎爪所攫，肉尽骨见。医逾年，才得平复。
# 十八滩头

湖南巡抚某，平时敬奉关帝。每元旦，先赴关庙行香求签，问本年休咎，无不应验。乾隆三十二年正月一日，诣庙行礼毕，求得签有「十八滩头说与君」之句，因有戒心。是年，虽浅水平路，必舍舟坐轿。秋间，为候七一案，天使按临。从某湖过某地，行舟则近而速，起旱则远而迟。使者欲舟行，公不可，乃以关神签语诵而告之，使者勉从而心不喜。

未几，贵州铅厂事发，有公受赃事。公不承认，而司阍之李奴必欲扳公，说：「此银实送主人，非奴所撞骗。」时李已受刑，两足委顿，奴主争辩不休。使者厉声谓公曰：「十八滩头之神签验矣！李字，『十八』也；委顿于地，『瘫』也，说此银送与主人，是送与君也。关圣帝君早知有此劫数，公何辩之有？」公悚然，遂认受赃而案定。
# 三姑娘

钱侍御琦巡视南城，有梁守备年老，能超距腾空，所擒获大盗以百计。公奇之，问以平素擒贼立功事状。梁跪而言曰：「擒盗未足奇也，某至今心悸且叹绝者，擒妓女三姑娘耳，请为公言之。」

「雍正三年某月日，九门提督某召我入，面谕曰：『汝知金鱼胡同有妓三姑娘势力绝大乎？』曰：『知。』『汝能擒以来乎？』曰：『能。』『需役若干？』曰：『三十。』提督与如数，曰：『不擒来，抬棺见我。』」

三姑娘者，深堂广厦，不易篡取者也。梁命三十人环门外伏，己缘墙而上。时已暮，秋暑小凉，高篷荫屋。梁伏篷上伺之。

漏初下，见二女鬟从屋西持朱灯引一少年入，跪东窗低语曰：「郎君至矣。」少年中堂坐良久，上茶者三，四女鬟持朱灯拥丽人出，交拜昵语，肤色目光，如明珠射人，不可逼视。少顷，两席横陈，六女鬟行酒，奇服炫妆，纷趋左右。三爵后，绕梁之音与笙箫间作。女目少年曰：「郎倦乎？」引身起，牵其裾从东窗入，满堂灯烛尽灭，惟楼西风竿上纱灯双红。

梁窃意此是探虎穴时也，自篷下，足蹋寝户入。女惊起，赤体跃床下，趋前抱梁腰，低声辟咡曰：「何衙门使来？」曰：「九门提督。」女曰：「孽矣，安有提督拘人而能免者乎？虽然，裸妇女见贵人，非礼也，请着衣，谢明珠四双。」梁许之，掷与一裈、一裙、一衫、一领袄。女开箱取明珠四双，掷某手中。

女衣毕，乃从容问：「公带若干人来？」曰：「三十。」曰：「在何处？」曰：「环门伏。」曰：「速呼之进，夜深矣，为妾故累，若饥渴，妾心不安。」顾左右治具，诸婢烹羊炮兔，咄嗟立办。三十人席地大嚼，欢声如雷。梁私念床中客未获，将往揭帐。女摇手曰：「公胡然？彼某大臣公子也，国体有关，且非其罪，妾已教从地道出矣。提督讯时，必不怒公；如怒公，妾愿一身当之。」

天黎明，女坐红帷车与梁偕行，离公署未半里，提督飞马朱书谕梁曰：「本衙门所拿三姑娘，访闻不确，作速释放，毋累良民，致干重谴。」梁惕息下车，持珠还女。女笑而不受。前婢十二人骑马来迎，拥护驰去。明日侦之，室已空矣。
# 搜河都尉

予亲家张开士，牧宿州，奉旨开河，掘地得鼋，大如车轮，项系金牌，镌「正德二年皇帝敕封搜河都尉」十二字。鼋两眼深碧色，背壳绿毛寸许。民间聚观，告之官，官念前代老物，命放之。是夜，风雨飒至，河不掘而成者三十馀丈。
# 科场事五条

乾隆元年正月元日，大学士张文和公梦其父桐城公讳英者独坐室中，手持一卷。文和公问：「爷看何书？」曰：「《新科状元录》。」「状元何名？」公举左手示文和公曰：「汝来此，吾告汝。」文和公至此，曰：「汝已知之矣，何必多言？」公惊醒，卒不解。后丙辰状元，乃金德瑛。移「玉」字至「英」字之左，此其验也。公得子迟，祈梦于京师之前门关帝庙。梦帝以竹竿与之，旁无枝叶，心颇不喜。有解者贺曰：「公得二子矣。」问：「何故？」曰：「孤竹君之二子，此传记也。破『竹』字为两『个』字，此字法也。」已而果然。

王士俊为少司寇，读殿试卷，梦文昌神抱一短须道士与之。后胪唱时，金状元德瑛如道士貌，出其门。

刘大櫆丙午下场，请乩，乩仙批云：「壬子两榜。」刘不解，以为壬子非会试年，或者有恩科耶？后丙午中副榜，至壬子又中副榜。

缪焕，苏州人，年十六入泮，遇乩仙，问科名，批云：「六十登科。」缪大恚，嫌其迟。后年未三十竟登科，题乃《六十而耳顺》也。

有三人祈梦于于肃湣庙，两人无梦，一人梦肃湣谓曰：「汝往观庙外，照墙则知之。」其人醒，告二人。二人妒其有梦，伪溲焉者，即于夜间取笔向墙上书「不中」二字。天尚未明，写「不」字不甚连接。次早，三人同往视之，乃「一个中」三字，果得梦者中矣。
# 百四十村

阁学周公煌，四川人，自言其祖樵也，孤身居峨嵋山，年九十九未婚。每日入山打薪，卖与山下吴姓鬻豆腐翁。吴夫妻二人，一女，每日买周薪为炊，交易甚欢。

吴年六旬，告周曰：「明日是吾生辰，叟早来饮酒。」周诺之，已而不至，吴之妻曰：「周叟颇喜饮，今不来卖薪，又不来称祝，毋乃病乎，盍往视之？」吴翌日往访，见周颜色甚和，问：「昨何不来？」叟笑曰：「我昨入山，将伐薪作寿礼，不意过一深溪，见黄白物累累，得无世所称金银者乎？余竭力运之，现堆床下。若下山，则谁为守者？」吴视之，果金银，因代为谋曰：「叟不可居此矣。叟孤身住空山而挟此物，保无盗贼虑耶？」周曰：「微君言，吾亦知之，盍为我入城寻一屋在人烟稠密处？」吴如其言，且助之迁居。

未几，周又至，面赧然有惭色，手百金赠吴，揖曰：「吾有求于公。吾明年百岁矣，从未婚娶，自道将死，遑有他想？不料获此重资，一老身守之，复何所用？意欲求公作媒，代聘一妇。」吴睨其妻，相与笑吃吃不休，嫌其不知老也。周曰：「非但此也。我聘妻，非处子不可。若再醮二婚，非老人郑重结发之意。倘嫌我老者，请万金为聘，以三千金谢媒。」吴虽知其难，而心贪重谢，强应曰：「诺。」老人再拜去。月馀，无人肯与老人婚。老人又来催促，吴支吾无计。

时吴女才十九岁，忽跪请曰：「女愿婚周叟。」吴夫妇愕然。女曰：「父母之意，不过嫌周老，怜女少耳。女闻人各有命。儿如薄命，虽嫁年相若者，未必不作孀妇；儿如命好，或此叟尚有馀年，幸获子嗣，足支门户，亦未可定。且父母无子，只生一女，女恨不能作男儿孝养报恩。如彼以万金来此，而又以三千金作谢，是生女愈于生男，而女心亦慰。女想此叟如许年纪，获此横财，恐天意未必遽从此终也。」吴夫妇以女言告叟，叟跪地连叩头呼岳父母者再。嫁，生一子，读书补廪，孙即阁学公也。

老人年一百四十岁，吴女先卒，年已五十九矣。老人殡葬制服，哭泣甚哀。又四年，老人方卒。所居村，人题曰「百四十村」。
# 人畜改常

《搜神记》有「鸡不三年，犬不六载」之说，言禽兽之不可久畜也。余家人孙会中，畜一黄狗，甚驯。常喂饭，狗摇尾乞怜，出入必相迎送，孙甚爱之。一日，手持肉与食，狗嚼其手，掌心皆穿，痛绝于地，乃棒狗杀之。

扬州赵九善养虎，槛虎而行。路人观者先与十钱，便开槛出之，故意将头向虎口摩擦，虎涎满面，了无所伤，以为笑乐。如是者二年有馀。一日，在平山堂下索钱，又将头擦虎口，虎张口一啮而颈断。众人报官，官召猎户以枪击虎杀之。

人皆曰：「鸟兽不可与同群。」余曰：不然，人亦有之。乾隆丙寅，余宰江宁，有报杀死一家三人者。余往相验，凶手乃尸亲之妻弟刘某。平日郎舅姊弟甚和，并无嫌隙。其姊生子，年甫五岁。每舅氏来，代为哺抱，以为惯常。是年五月十三日，刘又来抱甥，姊便交与。刘乃掷甥水缸中，以石压杀之；姊惊走视，便持割麦刀砍姊，断其头；姊夫来救，又持刀刺其腹，出肠尺馀，尚未气绝。余问有何冤仇，伤者极言平日无冤，言终气绝。问刘，刘不言，两目斜视，向天大笑。余以此案难详，立时杖毙之，至今不解何故。

又有寡妇某，守节二十馀年，内外无间言。忽年过五十，私通一奴，至于产难而亡。其改常之奇，皆虎狗类矣。
# 梦葫芦

尹秀才廷一，未第时，每逢下场，必梦神授一葫芦，放榜不中。自后遇入闱心恶，而每次必梦葫芦，然屡梦则葫芦愈大。雍正甲辰科，入闱之前夕，尹恐又梦，乃坐而待旦，欲避梦也。其小奴方睡，大呼「梦见一个葫芦，与相公长等身。」尹懊恨不祥，亦无可奈何。已而榜发，尹竟中三十二名。其三十名姓胡，其三十一名姓卢，皆甚少年，方悟初梦之小葫芦，盖二公尚未长成故也。
# 乩仙示题

康熙戊辰，会试举子求乩仙示题，乩仙书「不知」二字。举子再拜求曰：「岂有神仙而不知之理？」乩仙乃大书曰：「不知不知又不知。」众人大笑，以仙为无知也。是科，题乃「不知命，无以为君子也」三节。又甲午乡试前，秀才求乩仙示题，仙书「不可语」三字。众秀才苦求不已，乃书曰：「正在『不可语』上。」众愈不解，再求仙明示之，仙书一「署」字，再叩之，则不应矣。已而，题是「知之者，不如好之者」一章。
# 神签预兆

秦状元大士将散馆，求关庙签，得「静来好把此心扪」之句，意郁郁不乐，以为神嗤其有亏心事也。已而，试《松柏有心赋》，限「心」字为韵，终篇忘点「心」字，阅卷者仍以高等上。上阅之，问：「『心』字韵何以不明押？」秦俯首谢罪，而阅卷者亦俱拜谢。上笑曰：「状元有无心之赋，主司无有眼之人。」
# 奇骗

骗术之巧者，愈出愈奇。金陵有老翁持数金至北门桥钱店易钱，故意较论银色，哓哓不休。一少年从外入，礼貌甚恭，呼翁为老伯，曰：「令郎贸易常州，与侄同事，有银信一封托侄寄老伯。将往尊府，不意侄之路遇也。」将银信交毕，一揖而去。

老翁拆信谓钱店主人曰：「我眼昏，不能看家信，求君诵之。」店主人如其言，皆家常琐屑语，末云：「外纹银十两，为爷薪水需。」翁喜动颜色，曰：「还我前银，不必较论银色矣。儿所寄纹银，纸上书明十两，即以此兑钱何如？」主人接其银称之，十一两零三钱，疑其子发信时匆匆未检，故信上只言十两；老人又不能自称，可将错就错，获此馀利，遽以九千钱与之。时价纹银十两，例兑钱九千。翁负钱去。

少顷，一客笑于旁曰：「店主人得毋受欺乎？此老翁者，积年骗棍，用假银者也。我见其来换钱，已为主人忧，因此老在店，故未敢明言。」店主惊，剪其银，果铅胎，懊恼无已。再四谢客，且询此翁居址。曰：「翁住某所，离此十里馀，君追之犹能及之。但我翁邻也，使翁知我破其法，将仇我，请告君以彼之门向，而君自往追之。」店主人必欲与俱，曰：「君但偕行至彼地，君告我以彼门向，君即脱去，则老人不知是君所道，何仇这有？」客犹不肯，乃酬以三金，客若为不得已而强行者。

同至汉西门外，远望见老人摊钱柜上，与数人饮酒，客指曰：「是也，汝速往擒，我行矣。」店主喜，直入酒肆，捽老翁殴之曰：「汝积骗也，以十两铅胎银换我九千钱！」众人皆起问故，老翁夷然曰：「我以儿银十两换钱，并非铅胎。店主既云我用假银，我之原银可得见乎？」店主以剪破原银示众。翁笑曰：「此非我银。我止十两，故得钱九千。今此假银似不止十两者，非我原银，乃店主来骗我耳。」酒肆人为持戥称之，果十一两零三钱。众大怒，责店主，店主不能对。群起殴之。

店主一念之贪，中老翁计，懊恨而归。
# 骗术巧报

骗术有巧报者。常州华客，挟三百金，将买货淮海间。舟过丹阳，见岸上客负行囊，呼搭船甚急。华怜之，命停船相待。船户摇手，虑匪人为累。华固命之，船户不得已，迎客入，宿于后舱船尾。将抵丹徒，客负行囊出曰：「余为访戚来。今已至戚处，可以行矣。」谢华上岸去。顷之，华开箱取衣，箱中三百金尽变瓦石，知为客偷换，懊恨无已。

俄而天雨，且寒风又逆，舟行不上，华私念：金已被窃，无买货资，不如归里摒挡，再赴淮海。乃呼篙工拖舟返，许其直如到淮之数。舟人从之，顺风张帆而归。

过奔牛镇，又见有人冒雨负行李淋漓立，招呼搭船。舵工睨之，即窃银客也，急伏舱内，而伪令水手迎之。天晚雨大，其人不料此船仍回，急不及待，持行李先付水手，身跃入舱。见华在焉，大骇，狂奔而走。发其行囊，原银三百宛然尚存，外有珍珠数十粒，价可千金。华从此大富。
# 香亭记梦

香亭于乾隆壬辰冬赴都谒选，绕道东昌。十二月五日，宿冠城县东关客店。夜梦至一园亭，竹石萧疏，迥非人境。儿上横书一卷，字作蝇头小楷。阅之，载一事，云：

「新野之渠有巨鱼，化为丽姝，名曰『乔如』。有李氏子惑焉，至三百六十日，而李氏子以溺死。宋氏子又惑焉，历三十六日，而宋氏子亦死。有杨氏子知其为怪也，故纳之，而特嬖之，绝其水饮，而乔如无所施术。三年，生三子，悉化为鱼。六年，杨氏子遍体生鳞甲，而乔如益冶艳。一夕暴风雨，乔如抱持杨氏子，两身合为一身，各自一首，鼓鬐同飞，投洞庭湖。日出时，杨饮水；日入时，乔如饮水。杨氏子犹知与乔如交欢，不知为鱼在水也，而竟得不死寿。此之谓物其物，化其化。」

自此以下，字模糊不可辨。钟鸣梦醒，枕上默诵，不遗一字。
# 敦伦

李刚主讲正心诚意之学，有日记一部，将所行事，必据实书之。每与其妻交媾，必楷书「某月某日，与老妻敦伦一次。」
# 一字千金一咳万金

商邱宰某，申详一案，有「卑职勘得毫无疑义」八字。臬使某怒其专擅，驳饬不已，并提经承宅门，将行枷责。杨急改为「似无疑义」四字，再行申详，乃批允核转。然往返盘费、司房打点已至千金。

汶上令某，见巡抚某。偶患寒疾，失声一咳。某怒其不敬，必欲提参。央中间人私献万金方免。人相传为「一字千金，一咳万金」。
# 菩萨答拜

余祖母柴太夫人常为余言，其外祖母杨氏老而无子，依其女洪夫人以终，年九十七而卒。居一楼奉佛诵经，三十年足不履地。性慈善，闻楼下笞奴婢声，便傍徨不能食。或奴婢有上楼者，必分己所食与食。九十以后拜佛，佛像起立答拜，太夫人大怖，时余祖母年尚幼，必拉之作伴，曰：「汝在此，佛不答我也。」卒前三日，索盆濯足。婢以向所用木盆进，曰：「不可，我此去将踏莲花，须将浴面之铜盆来。」俄而，旃檀之气自空缭绕，端坐跏趺而逝。逝后，香三昼夜始散。
# 暹罗妻驴

暹罗俗最淫。男子年十四五时，其父母为娶一牝驴，使与交接。夜睡缚驴，以其势置驴阴中养之，则壮盛异常。如此三年，始娶正妻，迎此驴养之终身，当作侧室。不娶驴者，亦无女子肯嫁之也。
# 倭人以下窍服药

倭人病不饮药。有老倭人能医者，熬药一桶，令病者覆身卧，以竹筒插入谷道中，将药水乘热灌入，用大气力吹之。少顷，腹中汩汩有声。拔出竹筒，一泻而病愈矣。
# 狮子击蛇

戈侍御涛云：某太翁名锦，为某邑令。适西洋贡狮子经过其邑。狮子于路有病，与解员在馆驿暂驻。狮子蹲伏大树下，少顷，昂首四顾，金光射人，伸爪击树，树根中断，鲜血迸流，内有大蛇决折而毙。先是，驿中马多患病，往往致死，自此患除。厚待贡使。至京，献于阙廷，象见之不跪。狮子震怒。长吼一声，象皆俯伏。奉旨放归本国，后数日，陕抚奏至，云：「京中放狮，本日午时已过潼关。」
# 贾士芳

贾士芳，河南人，少似痴愚。有兄某读书，命士芳耕作。时时心念，欲往游天上。一日，有道人问曰：「尔欲上天耶？」曰：「然。」道士曰：「尔可闭目从我。」遂凌虚而起，耳畔但闻风涛声。少顷，命开目，见宫室壮丽，谓士芳曰：「尔少待，我入即至。」良久出谓曰：「尔腹馁耶？」授酒一杯。贾饮半而止，道人弗强，曰：「此非尔久留处。」仍令闭目，行如前风涛声。

少顷开目，仍在原处。步至伊兄馆中，兄惊曰：「尔人耶？鬼耶？」曰：「我人耳，何以为鬼？」曰：「尔数年不归，曩在何处？」曰：「我同人至天上，往返不过半日，何云数年？」其兄以为痴，不之顾，与徒讲解《周易》。士芳坐于旁，闻之起，摇手曰：「兄误矣！是卦繇词九五阳刚与六二相应，阴阳合德，得位乘时，水火相济，变为正月之卦。过此以往，刚者渐升，柔者渐降。至上九，数不可极，极则有悔，悔则潜藏，以待剥复之机矣。」其兄大惊，曰：「汝未读书，何得剖析《易》理如此精奥！」信其果遇异人。远近趋慕，叩以祸福，无不响应。田中丞奏闻，蒙召见。卒以不法伏诛。

或云：贾所遇道人，姓王名紫珍，尤有神通，尝烹茶，招贾观之，指曰：「初烹时，茶叶乱浮，清浊不分，此混沌象也。少顷，水在上，叶在下，便是开辟象矣。十二万年，不过如此一霎耳。」

嵇文敏公总督河道时，贾常在署中，人多崇奉之。有不相敬者，贾必拉至无人之处，将其生平隐事妻子所不知者一一语之，其人愧服乃已。又常问人：「可畏鬼否？」曰畏鬼便已，如云不畏，则是夜必有奇形恶状者入房作闹。
# 石男

「石妇」二字，见《太玄经》，其来久矣。至于半男半女之身，佛书亦屡言之，近复有所谓「石男」者。扬州严二官，貌甚美，而无人与狎。其谷道细如绿豆，下秽如线香。昼食粥一盂，酒数杯，蔬菜些须而已，多则腹中暴胀，大便时痛苦异常。
# 须长一丈

黄龙眉，震泽县人，官热河四旗厅巡检，须长一丈有奇，绕腰两匝，馀垂至地。
# 禁魇婆

粤东崖州居民，半属黎人，有生黎、熟黎之分。生黎居五指山中，不服王化；熟黎尊官长，来见则膝行而入。

黎女有禁魇婆，能禁咒人致死。其术取所咒之人或须发，或吐馀槟榔，纳竹筒中，夜间赤身仰卧山顶，对星月施符诵咒。至七日，某人必死，遍体无伤，而其软如绵。但能魇黎人，不能害汉人。受其害者擒之鸣官，必先用长竹筒穿索扣其颈项下，曳之而行，否则近其身必为所禁魇矣。据婆云：不禁魇人，则过期已身必死。

婆中有年少者，不及笄便能作法，盖祖传也。其咒语甚秘，虽杖杀之，不肯告人。有禁魇婆，无禁魇公，其术传女不传男。
# 割竹签

黎民买卖田土，无文契票约，但用竹签一片。售价若干，用刀划数目于签上，对劈为二，买者卖者各执其半以为信。日久转卖，则取原主之半签合而验之。其税签如税契，请官用印于纸，封其竹签之尾，春秋纳粮，较内地加丰焉。
# 黎人进舍

黎民婚嫁，不用舆马，吉日，新郎以红布一匹往岳家裹新妇，负背上而归。其俗，未成亲之先，婿私至翁家与其妻苟合，谓之「进舍」。若能生子而后负妇者，则群以为荣。邻里交贺，各以白纸封番钱几元，至其门首，抛竹筐中，其主人以大瓮贮酒陈于门前，瓮内插细竹筒数条。贺客至，各伏筒瓮而饮。饮毕，又无迎送拜跪之礼。余在肇庆府署中，厓州刺史陈桂轩为余言。
# 海异

海中水上咸下淡，鱼生咸水者，入淡水中即死；生淡水中者，入咸水中即死。咸水煮饭，水干而米不熟，必用淡水煮才熟。水清者，下望可见二十馀丈，青红黑黄，其色不一。人小便，则水光变作火光，乱星喷起。鱼常高飞如鸟雀，有变虎者，有变鹿者。
# 喝呼草筷子竹

惠州山中有草，喝之则叶卷，号「喝呼草」。罗浮山有「筷子竹」，竹形小而质劲，截之可以为箸。不许人作声，若作声呼之，便遁入土中，觅不可得。
# 蚺蛇藤

琼、雷两州，蚺蛇大如车轮，所过处，腥毒异常，遇者辄死。性淫而畏藤，土人多以妇人裤并藤条置腰间，闻腥气知蛇至，先以妇裤掷去，蛇举头入裤吮嗅不已；然后以藤抛击，蛇便缩伏，凭人捆缚。缚归，钉之树上，用刀剖腹，蛇似不知；将至胆处，乃作爱护之状。胆畏人取，逃上逃下，未易捉取，直至蛇死腹裂，胆落地上，犹跃起丈馀，渐渐力尽势低。取挂檐间，其胆衣内汁犹终日奔腾上下，无一隙停留。俟晾干后，才可入药。
# 网虎

江西鄱阳湖渔人收网，疑其太重，解而视之，斑然虎也，惜已死矣。
# 福建解元

裘文达公典试福建，心奇解元之文，榜发后，亟欲一见。昼坐公廨，闻门外喧嚷声，问之，则解元公与公家人为门包角口。公心薄之，而疑其贫，禁止家人索诈，立刻传见。其人面目语言，皆粗鄙无可取。心闷闷，因告方伯某，悔取士之失。

方伯云：「公不言，某不敢说。放榜前一日，某梦文昌、关帝与孔夫子同坐，朱衣者持《福建题名录》来，关帝蹙额云：『此第一人平生作恶武断，何以作解头？』文昌云：『渠官阶甚大，因无行，已削尽矣。然渠也好勇喜斗，一闻母喝即止，念此尚属孝心，姑予一解，不久当令归土矣。』关帝尚怒，而孔子无言，此亦奇事。」未几某亡。
# 顾四嫁妻重合

永城吕明家佃人顾四，乾隆丙子岁荒，鬻其妻某氏，嫁江南虹县孙某，生一女。次年岁丰，顾又娶后妻，生子成。成幼远出，为人佣工，流转至虹县地方，赘孙姓家。两年，妻父殁，成无所依，遂携其妻并妻母回永城。顾四出见，儿之岳母，己之故妻也。时顾后妻先一月殁，遂为夫妇如初。
# 千里客

万历年间，绍兴商冢宰起第，卜云「千里客来居此宅」。当时讶之。至国初，王侍御兰膏先生任盐政归，买此宅居之。王别号「千里」，即江宁王检校大德父也。
# 赵子昂降乩

邓宗洛秀才云：伯祖开禹公少时赘海宁陈大司空家，众人请仙，公亦问终身，乩判云「予赵子昂也」五字，宛然赵书。公在旁微笑云：「两朝人物。」乩随判诗一首云：「莫笑吾身事两朝，姓名久已著丹霄。书生不用多饶舌，胜尔寒毡叹寂寥。」后公年八十，由岁贡任来安训导，十年而终。
# 神仙不解考据

乾隆丙午，严道甫客中州。有仙降乩巩县刘氏，自称雁门田颖，诗文字画皆可观，并能代请古时名人如韩、柳、欧、苏来降。刘氏云，有坛设其家已数载矣。中州仕宦者，咸敬信之。颖本唐开、宝间人，曾撰张希古墓志，石在西安碑林，毕中丞近移置吴中灵岩山馆。

一日，降乩节署，甫至，即以此语谢其护持之功。此事无知者，因共称其神奇。时严道甫在座，因云：「记墓志中云：『左卫马邑郡尚德府折冲都尉张君。』考唐府兵皆隶诸卫，左右卫领六十府。志云尚德府为左卫所领，固也，但《唐书·地理志》马邑郡所属无尚德府，未知墓志何据？」仙停乩半晌，云：「当日下笔时，仅据行状开载，至唐《地理志》，为欧九所修，当俟晤时问明，再奉复耳。」然自是节署相请，乩不复降。即他所相请，有道甫在，乩亦不复降。
# 产公

广西太平府僚妇生子，经三日，便澡身于溪河，其夫乃拥衾抱子坐于寝榻，卧起饮食，皆须其妇扶持之，稍不卫护，生疾一如孕妇，名曰「产公」，而妻反无所苦。查中丞俭堂云。
# 乌鲁木齐城隍

乌鲁木齐于乾隆四十一年筑城，得至德年残碑，中有「金蒲」字，知其地唐时为金蒲城，今《唐书》作「金蒲城」，误也。并建有城隍庙，兴工三日，都统明公亮梦有人儒冠而来云：「姓纪，名永宁，陕西人。昨奉天山之神奏为此地城隍，故尔来谒。」公心异之。

时毕公秋帆抚陕，因以札来询。毕公饬州县查，现在纪姓中，未有名永宁者。适严道甫修《华州志》，有纪姓以家谱来求登载其远祖。检之，则名永宁者居然在焉。乃明中叶生员。生平亦无他善，惟嘉靖三十一年地震时，曾捐资掩埋瘗伤死者中四十馀人而已。因以复明公。书至，适于是日庙方落成也。
# 黑霜

四海本一海也，南方见之为南海，北方见之为北海，证之经传皆然。严道甫向客秦中，晤诚毅伯伍公，云：

雍正间，奉使鄂勒素，闻有海在北界，欲往视，国人难之。固请，乃派西洋人二十名，持罗盘火器，以重毡裹车，从者皆乘橐驼随往。

北行六七日，见有冰山如城郭，其高入天，光气不可逼视。下有洞穴，从人以火照罗盘，蜿蟺而入。行三日乃出，出则天色黯淡如玳瑁，间有黑烟吹来，著人如砂砾。洋人云：「此黑霜也。」每行数里，得岩穴则避入，以硝磺发火，盖其地不生草木，无煤炭也。逾时复行。

如是又五六日，有二铜人对峙，高数十丈，一乘龟，一握蛇，前有铜柱，虫篆不可辨。洋人云：「此唐尧皇帝所立，相传柱上乃『寒门』二字。」因请回车，云：「前去到海，约三百里不见星日，寒气切肌，中之即死。海水黑色如漆，时复开裂，则有夜叉怪兽起来攫人。至是水亦不流，火亦不热。」公因以火著貂裘上试之，果不燃，因太息而回。

入城，检点从者，五十人冻死者二十有一。公面黑如漆，半载始复故，随从人有终身不再白者。
# 中印度

后藏西南四千馀里，有务鲁木者，即佛经所云中印度也，世尊居之。金银宫阙，与佛书所云无异。宫门外有池，方广百里，白莲如斗，香气着衣，经月不散，云即阿暂池也。天时寒暖，皆如三四月，粳稻再熟。无金银，皆以货物交易。达赉喇嘛五岁一往觐。

闻雍正初年，鄂罗索发兵万馀，驱猛象数百来斗，欲夺其地。世尊持禁咒，遣毒蟒数千往御。鄂罗索惧，请受约束，蟒蛇瞬息不见。世尊云：「此嗔心所致也，不嗔则无有矣。」因谕以此地人少，每十年当以童男女五百来献，令其自相配偶至今犹然。诚毅伯伍公云。
# 来文端公前身是伯乐

来文端公自言伯乐转世，眸子炯炯有光，相马独具神解。兼管兵部及上驷院时，每值挑马，百十为群，瞥眼一过，其毛病纤悉，无不一一指出，贩马者惊以为神。年七十后，常闭目静摄。每有马过，静听蹄声，不但知其良否，即毛色疾病，皆能知之。上所乘马，皆先命公选视。

有内侍卫数人，精选三马，百试无差，将献上。公时已老，眼皮下垂，以两指撑眼视之，曰：「其一可用，其二不可用。」再试之，果蹶矣。

一日坐内阁，史文靖公乘马至阁门外下，偶言所乘枣骝马甚佳，公曰：「佳则佳矣，但公所乘乃黄膘马也，何得相诳？」文靖云：「适所言诚误，但公何以知之？」公笑而不言。

又一日，梁文庄公入阁少迟，自言所乘马伤水，艰于行步。公曰：「非伤水，乃误吞水蛭耳。」文庄乃请兽医针治，果下水蛭数升而愈。

公常语侍读严道甫云：「二十时，荷校于长安门外三十馀日，玩索《易》象乾坤二卦，得相马之道。其神解所到，未能以口授人也。」
# 福建试院树神

纪太史晓岚视学闽省，试院西斋有柏一株，干霄蔽日，幕中友人于深夜常见友人来往其下，章服一如本朝制度，惟袍是大红。纪意树神为祟，乃扫室立主以祀，并作对句悬于楹间云：「参天黛色常如此，点首朱衣或是公。」自是怪遂绝。
# 于云石

金坛于云石，官翰林时，迎其父就养入都。一日，行至中途，天色已晚，四无人烟，寻一旅店，遂往投宿。店主以人满辞，于以前路无店，固求留宿。店主踌躇久之，曰：「店后只有空屋数椽，小儿幼年曾读书其处，不幸夭亡，我不忍往观，故封闭之。客如不嫌，请暂住一夜如何？」

于从之，即开门入，见四壁尘蒙，蟏蛸满户，案有残书数卷。偶得时文稿一本，翻阅之，与其子云石所作文无异；入后数篇，与乡、会试中式之卷亦相同，意甚讶然。忽寓外有光射入，见对面石壁上恍惚有「于云石」字迹，即秉烛出现，乃「千霄石」三字也。转身进内，蹦然有声，石壁遂倒，字亦随灭。一夜惊疑不寐。

晓行抵都，与子备述其事。云石闻言，不觉失色，须臾仆地。急唤家人救治，不苏而绝。
