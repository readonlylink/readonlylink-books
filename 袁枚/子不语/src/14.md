---
title: 卷十四
---

# 勾魂卒

苏州余姓者，好斗蟋蟀，每秋暮，携盆往葑门外搜取，薄夜方归。

一日归晚，城门已闭，余惊骇无计，徘徊路侧。见二青衣远来，履橐橐有声，向余笑曰：「君此时将安归乎？我家离此不远，盍宿我家？」余喜从之。至则双扉大启，室中置旧书数部，磁瓶铜炉各一。余手持蟋蟀十数盆，腹饿甚，映灯而坐。二青衣各持酒脯来，相与对啖。隐隐闻病者呻吟乃众人喧杂声，余问故，二人曰：「此邻家患病者势甚迫故也。」

未几，漏下五鼓，二人相与耳语曰：「事宜办矣。」出靴中文书一通，谓余曰：「请君嗬气纸上。」余不解其故，笑而从之。嗬毕，二青衣喜，以脚跨屋上而舞，长丈馀，皆鸡爪也。余大惊，正欲问之，二人不见，壁外哭声大作。余方知所遇非人，是勾魂鬼也。

天明，启户欲出，则门外扃锁甚固，不得出，乃大呼。丧家人惊，开锁入，以为贼也，争殴之。余具道所以，且指蟋蟀盆为证曰：「岂有行窃而携此累坠物者乎？」丧家人亦有相识者，始得免。所餐酒脯盘盒，俱丧家物也，竟不知从何处携入，己身亦不解从何而进。

# 赵西席

山东按察司白映棠，家延一西席，姓赵名康友，康熙丁卯孝廉，宾主师弟俱各相得。元宵张灯，彼此宴饮散，孝廉就寝书斋。次日薄午不起，有小僮户外窥之，见季廉头上插纸花双枝，两手反接，口微笑而目斜瞪，赤身僵立。僮大惊，唤主人蹋户入，则已死矣。当胸一圆洞，通于背，大如碗，中无心肝，不知被何物探去。插花反缚剥衣者，像牲牢之形，以戏之也。

# 杨四佐领

杨四佐领者，性直而和，年四十馀，忽谓家人曰：「昨夜梦金甲人呼我姓名，云：『第七殿阎罗王缺无人补，南岳神已将汝奏上帝，不日随班引见，汝速作朝衣朝冠候召。』予再三辞，金甲神曰：『已经保奏，无可挽回，但喜所保者连汝共四人，或引见时上帝不用，则阳寿尚未绝。』言毕去。梦兆如此，决非偶然，家中可速制朝衣冠以待。」家人闻之，在疑信之间，犹未唤缝人为制衣也。是夕，金甲神又来唶曰：「命汝制新衣而缓懈，何耶？昨玉旨已降，点汝作阎罗，不必引见矣。」杨惊醒，急语家人毕，昏晕而逝。

俗例有接煞之说，至期，家人从俗行事。有百户胡姓者，晚来临奠，过杨所居巷口，见高灯旗纛中有蟒袍而盛服者，疑为巡城察院，侍立路侧。方谛视间，杨在车中大呼曰：「胡某毋恐，我阴间到任，少一判官，将仗君助我。」胡惊惧，自道：「亲老，不可即死。」杨曰：「我已奏上帝，事无可商。汝亲老，吾亦知之，当令我妹夫张某代汝养母。」言毕不见。

胡奔至家，深悔临奠之行，与其母相对悒悒。有叩门者持银一封曰：「我杨四佐领之妹夫张某也。昨梦阎罗王召去，命以五十金助汝家养膳之费。阎罗所命，不敢有违，故来奉赠，且速驾也。」胡自知将死，出外辞亲友，越三日卒。

# 蓝顶妖人

扬州商人汪春山，家畜梨园。有苏人朱二官者，色技俱佳，汪使居徐宁门外花园。一日，邻家失火，火及园，朱逃出巷。巷西有二美人倚门立，以手招之，朱遂入。二美自称亦姓汪，春山族妹也。语方浓，一豹裘而蓝顶者来，云是二美之父，年五十许，强朱为婿。朱虽心贪女美，而自诉家贫，无以为聘。蓝顶者云：「无妨，一切费用，我尽任之。」朱欲回苏告父母，蓝顶者云：「汝归苏可也，但吾女贪汝貌而为婚，自知非偶，切勿通知吾侄春山为嘱。」朱买舟，同抵阊门。语其父。父故木匠，亦以娶媳无力为辞。蓝顶者助钱二十千为婚费，钱皆康熙通宝，朱丝穿。

二官携归，路遇数捕役尾之，曰：「此朱绳穿钱乃某绅宦家压箱钱，汝为盗验矣。」将擒送官。二官告以故。一市之人聚观，以为怪。且曰：「必见蓝顶者才释汝。」二官云：「吾岳翁以钱与我，原约今日为婚，少顷新人花轿至矣，君等伺之。」众以为然。果远远闻鼓乐声，四人皆红半臂舁花轿至。众人哄而往，揭帘，一青面獠牙者坐焉。众大骇，并役亦奔散。二官得脱于祸，急归家，则蓝顶者高坐堂中骂曰：「吾戒汝勿泄，而汝竟告众人，且聚而捕我，何昧良若是？」呼杖杖之，二女为哀求免。成婚匝月，偕还扬州。

又岁馀，二女置酒谓二官曰：「缘尽矣，请郎还乡。」二官不肯，泣，二女亦泣。如是者数日，蓝顶者忽来驱逼其女，二官攀衣不放。蓝顶者怒，以手撮二官向空中掷之，冥然坠地，及醒，已在虎丘后山。

# 蒙化太守

无锡曹五辑为云南蒙化太守，其子某，庚午举人，江苏巡抚庄滋圃之门生。乾隆二十一年，无锡大疫，华剑光之子某素好行善，出古画数幅，托孝廉售之，嘱曰：「得八百金，为本邑埋葬死人之费。」曹带往苏州，以画呈庄公。庄念曹本义举，画亦佳，竟与八百金。曹归，以八十金付华曰：「价只此。」华无奈何，勉力补凑，得数棺，为瘗其暴骨者，馀棺犹有待也。

未几，孝廉病卒。太守哀悼不已，焚牒于东岳神，自称：「居官清正，子无罪，不宜得此报。」归而假寐，见青衣人持东岳神帖请往。至大殿外，神迎于阶下曰：「公见责良是，但尔子近为不肖之行，屯人之膏，令千百人骨暴原野。公不信，可归至尔子书斋启笥视之。」言毕，命人拥一囚至，枷锁锒铛，即其子也，太守抱之哭。惊醒，急往其子书斋启笥，尚馀七百馀金。询其仆，方知鬻画匿价之事，其子媳亦未知也。太守自此哀子之思为之少衰。

# 店主还债

甘泉县役邹姓者，月夜过西门大街。夜已三鼓，路无行人，邹见槐树下小屋门开，一女倚门立。邹伪吃烟取火者就之，女勿避。邹喜，携女入屋，坐凳上密谈，约以次日复往。明早伺之，槐树下并无居人，一厝棺小屋也。从窗外窥，条凳宛然，凳上灰痕有两人并坐形迹，心知鬼迷，意忽忽不乐。

一日早起，谓其妻曰：「有人欠我银七两二钱，我将往索。」已而不反。次日，闻街前轰轰云：「某茶馆有人饮茶暴卒，馆主人报官，验无他故，饬店主人买棺殓之，招尸亲识认。」妻闻往视，果其夫也。问主人棺价，适符七两二钱之数。

# 许氏女报奶娘仇

杭州许某，业盐，家生女才四十日，忽遍身红肿而死。五日后，附魂于小婢，口称：「我为你家女儿，命不该死。实因奶娘不好，自家贪睡，将我放在大厅阶檐下，全不照管，被左邻开丧人家煞神走过，触犯而死。我今要向奶娘讨命。」许氏爷娘闻之悲泣，告以「奶娘乃海宁人，自汝死后，彼已去矣，从何处往报耶？」女云：「取身契看，便知住处。」如其言，乃注视良久曰：「勿劳爷娘，我自会往报，但烧纸船一只与我。」许家烧与之，婢蹶然起矣。嗣后奶娘存亡，许亦不复往问。

# 蛊

云南人家家畜蛊，蛊能粪金银，以获利。每晚即放蛊出，火光如电，东西散流。聚众噪之，可令堕地，或蛇，或虾蟆，类亦不一。人家争藏小儿，虑为所食。养蛊者别为密室，命妇人喂之，一见男子便败，盖纯阴所聚也。食男子者粪金，食女子者粪银。此云南总兵华封为予言之。

# 鸩人取香火

杭州道士廖明，募钱立圣帝庙塑像。开光之日，乡城男妇蜂集拈香。忽一无赖来，昂然坐圣帝旁，指像侮慢之。众人苦禁，道士曰：「不必，听其所为，当必有报。」须臾，无赖仆地，呼腹痛，盘滚不已，遂死，七窍血流。众大骇，以为圣帝威灵，香火大盛，道士以之致富。逾年，其党分财不匀出首：「去年无赖之慢神，乃道士贿之，教其如此。其死，乃道士先以毒酒饮之，而无赖不知也。」有司掘验其骨，果青黑色，遂诛道士，而圣帝香火亦衰。

# 科场二则

江西周学士力堂，癸卯乡试，题是「学而优则仕」一节，文思幽奥，房考张某不能句读，怒而批抹之，置孙山外。晚间，各房考归寝，张忽呓语不止，自披其颊曰：「如此佳文，而汝不知，尚忝然作房考乎！」自骂自击不止。家人以为中风，急请众房考来。检视之，得所抹周卷，读之，俱不甚解，乃曰：「试荐之何如？」大主考为礼部侍郎任公兰枝，阅而惊曰：「此奇文，通场所无，可以冠多士也！」会副主考德公阅文倦，假寐几上，伺其醒，告之。德公问：「何字号？」曰：「男字第三号。」德曰：「不必阅文，竟定解元可也。」任问故，曰：「我寝方酣，忽见金见甲神向我贺曰：『汝第三儿子中解元矣。』今得『男字三号』之卷，岂非其验耶！」言毕阅文，亦大加叹赏，遂定此科第一。榜填后，众问周本房某梦中呓语之故，茫然不知。周后为福建巡抚，总督南河。

雍正丙午，江南乡试，其时骋各近省甲科司分校事，皆少年英俊。有张垒者，科分既久，自居前辈，性尤迂滞，每晚必焚香祝天曰：「垒年衰学荒，虑不称阅文之任，恐试卷中有佳文及其祖宗有阴德者，求神明暗中提撕。」众房考笑其痴，相与戏弄之：折一细竿，伺其灯下阅卷有所弃掷，则于窗纸外穿入挑其冠。如是者三。张大惊，以为鬼神果相诏也，即具衣冠向空拜，又祝曰：「某卷文实不佳，而神明提我，想必有阴德之故。如果然者，求神明再如前指示我。」众房考愈笑之，俟其将弃此卷，复挑以竿。张不复再阅，直捧此卷上堂，而两主司已就寝矣，乃扣门求见，告以深夜神明提醒之故。大主考沈公近思阅其卷曰：「此文甚佳，取中有馀，君何必神道设教耶？」众房考噤口不敢言。及榜发，见此卷已在榜中，各哗然，笑告张曰：「我辈弄君。」张正色曰：「此非我为君等所弄，乃君等为鬼神所弄耳。」众亦折服。

# 狸称表兄

六合老梅庵多狸，夜出迷人，在窗外必呼人字，称曰表兄。人相戒不答，则彼自去。有夏姓少年读书庵中，月夜闻呼，疑为人也，开窗答之。见一妇人招手，而貌颇粗恶，意欲相拒。竟被拥抱入室，扯脱下衣，大吸其势，精尽乃去。据云其力甚大，不能自主，且毛孔腥臊，所经之处，皆有馀臭，经月始散。

# 陆大司马坟

杭州陆大司马家方卜葬时，其子某听形家言，以千金买清波门外地。初下窆时，启得一棺，形制甚伟。众戚友咸劝毋动旧棺，别穿一穴。陆不可，曰：「我以重价买地，彼何人敢占我耶？」掘而弃之。

是夕，陆得病，自批其颊，口称葛老太太，云：「汝夺我安宅，以尔父为尚书耶？我儿子亦前明侍郎也。」问：「为谁？」曰：「葛寅亮。于谊为乡亲，于科名为前辈。葬汝父，抛我骨，汝父安乎？」陆大司马夫人率全家泣请延僧斋醮，烧纸钱十万，葛老太太似有允意。忽又作侍郎公语曰：「伤我母坟，不可逭也。」少顷，又作族祖梯霞先生口吻，从中说情。侍郎终不允，卒索其命去。

当鬼崇时，陆有戚舒十九者，新馆选翰林归，在旁劝曰：「陆某以价买坟，何名为夺？」鬼在陆口骂曰：「后生小子，新得一官，敢来儳言？恐自身难保耳！」陆亡后月馀，舒亦亡。

# 鬼受禁

上虞令邢某，与妻素不睦，因口角批其颊，妻怒自缢。三日后，见形为祟，伺邢与妾卧，便吹冷风揭帐，或灭其灯。邢怒，请道士持咒作法，摄鬼于东厢，而以符封之，加官印焉，鬼竟不至。

亡何，邢调知钱塘，后任上虞者来开厢房，鬼得出，遂附一小婢身作祟如故。后任官呼鬼语曰：「夫人与邢公有仇，与小婢无涉，何故害之？」鬼曰：「非敢害丫鬟，我借附他身以便求公。」问：「何求？」曰：「送我到钱塘邢某处。」曰：「夫人何不自行？」曰：「我枉死之鬼，沿路有河神拦截，非公用印文关递不可，并求签两差押送。」问：「差何人？」曰：「陈贵、滕盛。」二人者，皆已故役也。后任官如其言，焚批文解送之。

邢公方在寝室晚膳，其妾忽倒于地大呼曰：「汝太无良！汝逼我死，乃禁我于东厢受饥饿耶！我今已归来，不与汝干休。」自此，钱塘署中日夜不宁。邢不得已，再请道士作法，加符用印，封移钱塘狱中。鬼临去呼曰：「汝太丧心！前封我于东厢，犹是房舍；今我何罪，而置我于狱乎？我有以报汝矣。」

未逾月，狱有重犯自缢死，邢因此被劾罢官。大惧，誓将削发为僧，云游天下。同寅官有捐资助其衣钵者，未及行而病卒。

# 狐鬼入腹

李鹤峰侍郎之子鹢，字医山，辛巳翰林，能诗文，兼好宋儒理学。灯下读书，忽两女子绝美，来与戏狎，李不为动。少顷，李晚膳毕，忽腹中呼曰：「我附魂茄子上，汝啖茄即啖我也，我已居汝腹中，汝复何逃？」即灯下女子声。李自此两目瞠然，若迷若痴，或以手自批其颊；或大雨，首顶一石跪雨中，衣裳淋漓，不敢入内；或对人膜拜，拉之不起。面色黄瘦，日渐不支。

鬼常借李君手作字与人酬答。其同年蒋君士铨往视之，问：「汝貌甚佳，何不来诱我而必从李君耶？」李手书二字曰：「无缘。」蒋又问：「汝绝世佳人，何为居腹中污秽之地？」李手书二字骂曰：「下足。」

时江西巡抚吴公与侍郎善，乃招李往，为延张天师，设坛于滕王阁。斋三日，诵咒三日，其法官悬牌曰：「三月十五日拿妖。」临期，观者如堵，天师上坐，法官旁坐，令李跪，张其口向法师。法师伸两指入其口，撮而掷之，一小狐如猫从口中出，呼曰：「我为姊探信，不料被擒，姊慎毋出。」腹中应声曰：「唯。」方知腹中尚有一妖。

天师封符于坛，投之大江。李微觉神清，而腹中叹息之声大作，曰：「我与汝有宿世冤。因寻汝不著，故拉仙姑同来，不料反为彼祸，使我心转不安。我愈不饶汝矣。」言毕，腹痛不止。天师问法官：「李翰林可救乎？」法官取镜照其腹曰：「此是翰林前生冤鬼，非妖也。法箓不能治。」天师以告中丞，中丞亦无奈何，仍送李还家养病，遂卒。

# 怪诈人父

李玉双孝廉家有婢，名春云，颇有姿，年十五，李欲纳为妾，与其妻有成说矣。春云白日见瓦上一男子下，拥其髻而嗅之曰：「汝发甚香，当大贵，宜从我，勿从主人。主人处馆穷儒，虽中举，不过一教官终耳。你向主人言，命其让我，且供我酒馔，我便赘汝家。」玉双闻之大怒，然亦无如何。是夜，怪竟来与婢配合。婢求主人具酒馔，如其言，则日夜安宁；否则，飞砖掷瓦之祸毕作。玉双不得已，与人谋将此屋招人承买。玉双馆于望仙桥施氏，不常在家。一日者，商人孙耕文来看屋，敲门，有苍须老翁衣灰鼠袍出迎，摇手曰：「此屋是我祖遗，并未出卖，勿听小儿玉双妄语，私相授受，将来要受讼累。」孙大骇，走告玉双，责以「父在，子不得自专。」玉双曰：「先君亡已十馀年，家中并无此翁。」乃知为怪所揶揄，冒认为父，彼此大笑。

自后，人知屋有怪，屡卖不成。玉双乃命婢父母领女还家，勿索身价。婢剺面剪发，誓不肯归。其母虑为怪所害，以绳缚之，捆载还家，另嫁一士人。怪竟不来。

# 皂荚下二鬼

丹阳南门外吕姓者，有皂荚园，取利甚大。每结实时，吕氏父子守之，防有偷者。一夕月下，其父坐石上看树，树下有蓬发鬖鬖然从土中出，惧而不视，呼其子往曳之。有红衣女子闯然起，父惊仆地，其子狂奔入室。女追之，至大门，忽僵立不动，一足在门外，一足在门内。子大呼，家人持刀杖齐集，畏其冷气射人，俱不敢近。女子从容起行，伛身入床下，遂不见。其子持姜汤灌醒其父，扶以归，招邻人共掘床下，果一朱棺，中有红衣女尸，如夜所见。嗣后，父子不敢看园守树矣。

逾三日，皂荚树下又有仆于地者，吕氏子亦灌醒之，问其由来，曰：「我西邻也，见君家皂荚甚多，无人看守，故来偷窃。不意见树下有无头人以手招我，我故骇而仆地。」其子又集人掘之，得黑棺，埋一无头尸，皆僵不腐。聚而焚之，其怪遂绝。

# 中山王

江宁布政司署，为徐中山王故府，中有宁安殿，供奉中山王像。一几一椅，灰高数寸，例不敢拭，拭者有灾。帐幕桌帏，俱以黄绫为之。乾隆四十年，方伯某上任之日，即往行香，心念中山王爵虽贵，亦人臣也，帷幔黄色，似乎太僭，命以红绫易之。是夕，火光照耀。急往视之，则一帐一帷，俱已焚尽，而几案丝毫无伤。细查并无引火之物，于是悚然怖惧，仍以黄色绫易之。

# 状元不能拔贡

状元黄轩自言：作秀才时，屡试高等。乙酉年，上江学使梁瑶峰爱其才，以拔贡许之。临试之日，头晕目眩，握笔一字不能下。梁不得已，以休宁县生员吴鹤龄代之，及榜出后，病乃霍然。从此灰心于功名，自望得一县佐州判官心足矣。后三年，竟连捷，以至廷试第一。而吴鹤龄远馆溧水，以伤寒病终，终于贡生。

# 谨权量

方敏悫公署直隶按察使时，饶阳民妇侯萧氏拒奸被杀，有周秋者迹可疑，而狡诈不肯吐实，悬案二载。公阅案牍尽三鼓，坐而假寐，梦一人持素纸，下宽上窄，缺左角，中有方孔，孔下有「谨权量」三字。寤后细思：「周」字下宽左缺，而「谨权量」三字皆「土」字在下，移土之文于方孔之上，则成「周」字，且月令「谨权量」三字乃秋政也，凶人为周秋无疑矣。一讯而服。此事载公行状中。

# 拘忌

有侍郎某，性多拘忌，每遇人谈有「死丧」二字，必作喷嚏以啐散之；路逢殡柩，则急往亲友家，解下衣帽，扑散数次，以为将晦气撒在人家，与己无与矣。又薛生白常往李侍郎家看病，清晨往，待至日午始出。侍郎以面向内，以背向外，两公子扶之而行；坐定诊脉，口答病源，终不回顾。薛大骇，疑其面有恶疾，故不向客。问其家人，家人云：「主人貌甚丰满，并无恶疾，所以然者，以某日喜神方在东，故不肯背之而出。又是日辰巳有冲，故必正午方出耳。」

# 奇术

康熙间，成其范善风角。三藩之变，成为中书，凡千里外用兵之事，日有所奏，皆奇验，以此官至理藩院侍郎。常赴席东华门张参领家，已坐定矣，忽脱冠带置几上，谓主人曰：「我腹痛，将如厕。」出门呼其舆夫，飞奔而归。舆夫问故，摇手曰：「我与汝三人皆此日劫数中人，我不敢不到，故留衣冠以厌之。」言未毕，东华门火药局火发，延烧数十家，张参领家已为灰烬。

又有计小堂者，以妖言惑众，充发黑龙江。至旅店中，饭桌仄小，解差三人不能同坐，小堂以手扯之，顷刻桌长三尺。差役曰：「汝以此得罪，尚不悛改，而作此狡狯乎！」小堂怒而起，拉其所乘马送入墙内，仅留一尾在外摇摆。差哀求，乃拔其尾而出之。至配所，与某将军交善。一日，忽来泣曰：「缘尽矣，不知何时再见。」挥手作别。将军留之不可，但见小堂冉冉升空而去。将军速到彼帐中访之，则已死矣。

# 狐仙自缢

金陵评事街张姓屋西书楼三间，相传有缢死鬼，人不敢居，封锁甚密。一日，有少年书生盛衣冠而来，求寓其家。张辞以家无空屋，书生愠曰：「汝不借我，我自来居，日后冒犯无悔！」张闻其言，知为狐仙，诡云：「西边书房三间，可以奉借。」因此房有鬼，私心欲狐仙居为之驱除，然口不言其故。书生喜，揖谢而去。次日，闻楼中有笑语声，连日不断。张知狐仙已来，日具鸡酒供之。未半月，楼上寂然无声，张疑狐仙己去，将重封锁其门。上楼视之，有黄色狐自缢于梁上。

# 高白云

四川高白云先生，名辰，辛未翰林，长于天文占验之学，尝就馆于岳大将军家。宰娄县，观星象，知山东氛恶，已而果有王伦之事。未遇时，请乩仙问终身，仙赠诗云：「少时志业蛟潜壑，老去功名凤峙冈。」先生不解。后由祠部主事升凤阳府同知，未到任，卒。其子扶榇来江宁，厝于仪凤门外，方悟乩仙第二句之应。

# 梁观察梦应

广东梁兆榜观察，其族某，素奉佛，妻有娠，梦观音大士谓曰：「汝生子，可名兆榜，将来是三甲第八名进士。」惊醒，果生一男，夫妇甚喜，以兆榜名之，即为捐监，以待入场。及年长，顽蠢异常，不能识字，留监照无用，乃以与族侄，使下场，即观察也。果庚午、辛未连捷，会试，出侍郎双公门。将殿试时，双公欲为送表联于读卷官，观察辞曰：「门生先有梦兆，已定为三甲第八名进士。殿试前列，似难以人谋也。」双公笑而不信。殿试榜发，竟得二甲六十八名，双公愈笑其诞，观察亦疑梦之不足凭矣。是科进呈十卷，第一名为某相国之子，上改拔杭州吴鸿为状元，嫌二甲八十名太多，命分二十卷，置三甲，于是梁公仍为三甲第八名进士。双公叹曰：「《易》称『圣人先天而天不违，』斯言信矣。」

# 大胞人

壬辰二月间，余过江宁县前，见道旁爬一男子，年四十馀，有须，身面缩小，背负一肉山，高过于顶，黄胀膨亨，不知何物。细视之，有小窍，而阴毛围之，方知是肾囊也。囊高大，两倍于其身，而拖曳以行，竟不死。乞食于途。

# 钱文敏公梦辛稼轩而生

钱文敏公维城，初名辛来，以其尊人梦辛稼轩而生公故也。改名后乃字稼轩，以存梦谶。乙丑科前四月，梦行天榜：状元李某，己为探花，榜眼不著姓名。后榜发，公为状元，而李某竟在二甲，以知县用，亦不可解。

# 鬼入人腹

焦孝廉妻金氏，门有算命瞽者过，召而试之。瞽者为言往事甚验，乃赠以钱米而去。是夜，金氏腹中有人语曰：「我师父去矣，我借娘子腹中且住几日。」金家疑是樟柳神，问：「是灵哥儿否？」曰：「我非灵哥，乃灵姐也。师父命我居汝腹中为祟，吓取财帛。」言毕，即撚其肠肺，痛不可忍。

焦乃百计寻觅前瞽者，数日后遇诸途，拥而至室，许除患后谢以百金，瞽者允诺，呼曰：「二姑速出！」如是者再。内应曰：「二姑不出矣。二姑前生姓张，为其家妾，被其妻某凌虐死。某转生为金氏。我之所以投身师父作樟柳神者，正为报此仇故也。今既入其腹中，不取其命不出。」瞽者大惊曰：「既是宿孽，我不能救。」遂逃去，

焦悬符拜斗，终于无益。每一医至，腹中人曰：「此庸医也，药亦无益。」且听入喉。或曰：「此良医也，药恐治我。」便扼其喉，药吐而后已。又曰：「汝等软求我尚可，若用法律治我，我先啮其心肺。」嗣后，每闻招僧延道，金氏便如万刃刺心，滚地哀号，且曰：「汝受我如此煎熬，而不自寻一死，何看性命太重耶？」

焦故彭芸楣侍郎门生，彭闻之，欲入奏诛瞽者。焦不欲声扬，求寝其事。金氏奄奄垂毙。此乾隆四十六年夏间事。

# 牛僵尸

江宁铜井村人畜一牝牛，十馀年生犊凡二十八口，主人颇得其利。牛老，不能耕，宰牛者咸请买之。主人不忍，遣童喂养，俟其自毙，乃掩埋土中。是夜，闻门外有击撞声，如是者连夕，初，不意即此牛。月馀，为祟更甚，闻吼声蹄响。于是一村之人皆疑此牛作怪，掘验之：牛尸不坏，两目闪闪如生，四蹄爪皆有稻芒，似夜间破土而出者。主人大怒，取刀断四蹄，并剖其腹，以粪秽沃潴之。嗣后寂然，再启土视之，牛朽腐矣。

# 袁州府署大树

江西袁州府署后园，有大树高十馀丈，每夜有两红灯悬其巅。或近视之，必有泥沙抛掷；春夏则蜈蚣蛇蝎下焉，人以故不敢狎亵。乾隆年间，有敏姓者来为太守，恶其为妖，召匠数人持刀斧伐树。宾僚妻子，无不谏者，太守不为动，自坐胡床，督匠伐树。树上飞下白纸一张，上有字数行，坠太守怀中。太守视之，色变而起，趣挥匠散。至今大树犹存，然终不知纸上作何语，太守亦终不为人言。

# 燧人钻火树

四川苗洞中人迹不到处，古木万株，有首尾阔数十围、高千丈者。邛州杨某，为采贡木故，亲诣其地，相度群树。有极大楠木一株，枝叶结成龙凤之形。将施斧锯，忽风雷大作，冰雹齐下，匠人惧而停工。

其夜刺史梦一古衣冠人来，拱手语曰：「我燧人皇帝钻火树也。当天地开辟后，三皇递兴，一万馀年，天下只有水，并无火，五行不全。我怜君民生食，故舍身度世，教燧人皇帝钻木出火，以作大烹。先从我根上起钻，至今灼痕犹可验也。有此大功，君其忍锯我乎？」刺史曰：「神言甚是，但神有功亦有过。」神问：「何也？」曰：「凡食生物者，肠胃无烟火气，故疾病不生，且有长年之寿。自水火既济之后，小则疮痔，大则痰壅，皆火气烝熏而成，然后神农黄帝尝百草、施医药以相救。可见燧人皇帝以前，民皆无病可治，自火食后，从此生民年寿短矣。且下官奉文采办，不得大木，不能消差，奈何？」神曰：「君言亦有理。我与天地同生，让我与天地同尽。我有曾孙树三株，大蔽十牛，尽可合用消差。但两株性恭顺，祭之便可运斤；其一株性崛强，须我谕之，才肯受伐。」

次日，如其言设祭施锯，果都平顺。及运至川河，忽风浪大作，一木沉水中。万夫曳之，卒不起。

# 鬼怕冷淡

扬州罗两峰自言能见鬼，每日落，则满路皆鬼，富贵家尤多。大概比人短数尺，面目不甚可辨，但见黑气数段，旁行斜立，呢呢絮语。喜气暖，人旺处则聚而居，如逐水草者然。扬子云曰：「高明之家，鬼瞰其室。」言殊有理。鬼逢墙壁窗板，皆直穿而过，不觉有碍。与人两不相关，亦全无所妨。一见面目，则是报冤作祟者矣。贫苦寥落之家，鬼往来者甚少，以其气衰地寒，鬼亦不能甘此冷淡故也。谚云「穷得鬼不上门」，信矣。

# 鬼避人如人避烟

两峰云：鬼避人如人之避烟，以其气可厌而避之，并不知其为人而避之也。然往往被急走之人横冲而过，则散为数段，须团凑一热茶时，方能完全一鬼，其光景似颇吃力。

# 卖蒜叟

南阳县有杨二相公者，精于拳勇，能以两肩负粮船而起。旗丁数百以篙刺之，篙所触处，寸寸折裂，以此名重一时。率其徒行教常州，每至演武场传授枪棒，观者如堵。

忽一日，有卖蒜叟龙钟伛偻，咳嗽不绝声，旁睨而揶揄之，众大骇，走告杨。杨大怒，招叟至前，以拳打砖墙，陷入尺许，傲之曰：「叟能如是乎！」叟曰：「君能打墙，不能打人。」杨愈怒，骂曰：「老奴能受我打乎？打死勿怨！」叟笑曰：「老人垂死之年，能以一死成君之名，死亦何怨！」乃广约众人，写立誓券，令杨养息三日。

老人自缚于树，解衣露腹，杨故取势于十步外奋拳击之。老人寂然无声，但见杨双膝跪地叩头曰：「晚生知罪了。」拔其拳，已夹入老人腹中，坚不可出。哀求良久，老人鼓腹纵之，已跌出一石桥外矣。老人徐徐负蒜而归，卒不肯告人姓氏。

# 借棺为车

绍兴张元公，在阊门开布行。聘伙计孙某者，陕人也，性诚谨而勤，所经算无不利市三倍，以故宾主相得。三五年中，为张致家资十万。屡乞归家，张坚留不许，孙怒曰：「假如我死，亦不放我归乎？」张笑曰：「果死，必亲送君归，三四千里，我不辞劳。」

又一年，孙果病笃，张至床前问身后事，曰：「我家在陕西长安县钟楼之旁，有二子在家。如念我前情，可将我灵柩寄归付之。」随即气绝。张大哭，深悔从前苦留之虐。又自念十万家资皆出渠帮助之力，何可食言不送？乃具赙仪千金，亲送棺至长安。

叩其门开，长子出见。告以尊翁病故原委，为之泣下，而其子夷然，但唤家人云：「爷柩既归，可安置厅旁。」既无哀容，亦不易服，张骇绝无言。少顷，次子出见，向张致谢数语，亦阳阳如平常。张以为此二子殆非人类，岂以孙某如此好人，而生禽兽之二子乎！

正惊叹间，闻其母在内呼曰：「行主远来，得毋饥乎？我酒馔已备，惜无人陪，奈何？」两子曰：「行主张先生，父执也，卑幼不敢陪侍。」其母曰：「然则非汝死父不可。」命二子肆筵设席，而己持大斧出，劈棺骂曰：「业已到家，何必装痴作态！」死者大笑，掀棺而起，向张拜谢曰：「君真古人也，送我归，死不食言。」张问：「何作此狡狯？」曰：「我不死，君肯放我归乎？且车马劳顿，不如卧棺中之安逸耳。」张曰：「君病既愈，盍再同往苏州？」曰：「君命中财止十万，我虽再来，不能有所增益。」留张宿三日而别，终不知孙为何许人也。

# 孙伊仲

常州孙文介公玄孙伊仲，赴江阴应试，舟泊于野。天将夕矣，路见古衣冠者问：「何去？」曰：「应试。」其人吒曰：「功名富贵，可袭取乎？水源木本，可终绝乎？此之不知，应试何为？」言毕不见。伊仲恍惚如梦，归至舟中。欲不应试，同人劝行，不得已，仍至江阴。患疟甚剧，莽热时，见古衣冠者又来曰：「尔无父，我无子，风雨霜露，哀哉伤心。」伊仲悚然，即买舟南归。以此言告本族，方知文介公本无子，嗣其宗人为子，后其家子孙皆嗣子所出，而嗣子之墓久不可考矣。赵恭毅公孙刑部郎中某代访得消息，墓为沈氏所占，乃为助钱议赎还之。此乾隆四十三年事。
