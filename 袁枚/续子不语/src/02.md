---
title: 卷二
---

# 鬼状

河南祥符县最繁剧，凡各州县申解院司案件，有复审者，多委办焉。自理词讼，虽常接受，而示审无期，反致沉搁。

令尹鲍公，勤于堂事。一夕，收呈状若干，未及细阅，即交幕友批发。次日，幕友问公曰：“某处命案，可往验否？”公曰：“未见呈禀，安得有此？”索状观之，则是谋杀亲夫状也。内载奸夫姓名，自称瞽某，被杀某处，屈指计之，隔十六年矣。公愕然曰：“案悬十六年，事颇怪。”因将各呈俱为批发，独压其呈不发。

逢收呈日，又亲点名过堂，并无瞽者。及晚查阅，则前瞽者呈又在内矣。公问书役：“役辈可识刘顺否？”或答曰：“有，其人现充臬司厨役。”公赴司请拘凶犯，臬司交公带讯，供认不讳。

先是，刘顺本属无赖，在城外河口以驮人渡河为生。值瞽者夫妻同行，见其妻有姿，遂萌恶念，于负渡时即戏挑之曰：“娘子嫁一瞽者，殊非终身了局，倘不予嫌，愿同白首。”其妻心动，共绐瞽者憩树间，解裹足布勒死，挖坑埋之，遂成夫妇。伪作逃荒者至外县雇佃于巨绅家，遂学烹任，颇有所积。乃挈妻入汴城，充臬司厨役。

公廉得真情，即往掘验，尸未朽，伤痕宛然。于是，刘夫妇皆伏诛。

# 驱狐四字

周公世僎宰虞城时，有耿家庄刘化民家患狐，百法驱禳无效，因诉于公，牒移城隍。公从其请，狐在空中喝曰：“汝求城隍，城隍奈我何？”祟之益甚。公谓神且莫制，殊难为力，其友沈松涛曰：“予在息县，有巨绅某之子甫毕姻，迫于父严，恐恋新婚，促令从师远读，且督责曰：‘无故不得擅归。’其子绸缪燕尔，未免妄想。一日独坐书斋，见隔墙有美人露半身，秋波流注，挑之，微笑而下。方欲移几梯接，又见墙上立金甲神，手执红旗二杆，一书“右户”，一书“右夜”，向女招展，女杳然遂灭。今试写四字在纸上，试之何如？”因裁黄纸二方，研朱砂书之，令刘持归贴户牖间。是夜狐来，果却步而言曰：“户夜神在此，今且让汝，三年后当再来。”从此寂然。周旋即升去，不知其后若何。

其时内幕蒋生知此情节，闻绍兴桂林庵有三尼亦被妖缠，蒋乃教以用朱砂如法书“右户”、“右夜”四字，贴其楼。窗无风自启，楼上狐扒窜一夜，声如铁甲，至曙始息，狐尽逃去。

余按四字平平，不解出于何典，乃能降狐如是，故志之。

# 女鬼守财待婿

安阳县杨某，开客店，有女适汤阴县邓某，负贩家贫。杨妻杜氏常以钱物周给之。杨蓄白金数十两，扃椟中，妇思窃少许与婿作资斧，而未得间。

一日，邻人招杨饮，妇瞷夫出，因启椟，历试数钥，锁始开；取金才出，闻杨遽归。妇仓卒纳金怀中，闭椟阖锁而起。然金在手，无处藏匿，往埋后苑土中。杨夜启椟，不见金，知为妇窃，疑其赠与所私，诟署百端。妇忿极，俟夫熟睡缢死。死后鬼常作祟。杨不能安其居，乃卖屋远徙。

先是，妇未死时，邓已携妻往湖北依其叔。叔业酱坊，六旬馀无子，见侄大喜，认为己子，自是邓夫妇身登乐土矣。数年后，杨女思其父母，倩夫往探。邓幞被往，则故宅依然，而主人非矣。日已昏暮，邓行倦，欲宿其家。主人辞曰：“客房已满，无下榻处，惟后堂两楹，相传有鬼，能祟行旅，至今扃闭，无人歇宿。”邓云：“此屋旧属予岳家，乃予熟游地，何曾有鬼？纵有鬼，暂歇一宿，谅也无碍。”主人从之，移灯启户，设床扫尘，邓展衾解屦，和衣偃息。

夜将半，闻堂西角嘤嘤哭声，急起视之，一女鬼披发垢面，倾身来扑。邓跣足急走，幸堂中设一方几，借以障身，鬼东人西，鬼南人北，骇极欲号，而口不能出声。见庭中月白如昼，奔立月光中。鬼追至，不敢犯，惟两目耽眈注视而已。月移一寸，人退立一寸，鬼近一寸；月移一尺，人退立一尺，鬼逼近一尺；月上庭墙，邓负墙立。

须臾，月移至膝，鬼蹲身来曳其足。邓叹曰：“不意邓某乃死于此！”鬼闻语遽释手曰：“汝为谁？”曰：“我汤阴邓某。”鬼曰：“是吾婿也，胡不早言，几误杀汝？”因告以身死原由，及埋金处。曰：“趁天未晓，无人知，速取金去。我所以作祟者，守此财以待汝耳。今日心事已了，予亦不复作祟矣。”仍趋堂西角而灭。邓往掘地，果得金。携归，因益营运，家小丰焉。

# 僵尸食人血

吴江刘秀才某，授徒于元和县蒋家，清明时，假归扫墓，事毕，将复进馆，谓妻曰：“予来日往某处访友，然后下船到阊门，汝须早起作炊。”妇如言，鸡鸣起身料理。刘乡居，其屋背山面河，妇淅米于河，撷蔬于圃，事事齐备，天已明而夫不起。入室催促，频呼不应，揭帐视之，见其夫横卧床上，颈上无头，又无血迹。大骇，呼邻里来看。群疑妇有奸杀夫，鸣之官。官至检验，命暂收殓，拘妇拷讯，卒无实情，置妇狱中，累月不决。

后邻人上山采樵，见废冢中有棺暴露，棺木完固，而棺盖微启，疑为人窃发。呼众启视，见尸面色如生，白毛遍体，两手抱一人头。审视，识为刘秀才，乃诉官验尸。官命取首，首为尸手紧捧，数人之力，挽不能开。官命斧斲僵尸之臂，鲜血淋漓，而刘某之头反无血矣，盖尽为僵尸所吸也。官命焚其尸，出妇狱中，案乃结。

# 鼠鬼

汉阳崔某，家素丰，选云南知县，携家到任，留一老仆守门，自厅以后，俱封锁而去。数年后，罢官旋里，居才数日，家人群告佛楼上每夜有怪。崔素胆壮，移床宿楼下，思觇其异。

漏初下，灭烛就枕，即闻楼上拍案声、捶椅声、绕楼行走声，又如官府出门皂役拖板子声。少顷，渐次下楼，降梯一级，又如椎击梯板声。崔骇极，拍床大叫，又如人复曳椎上楼声。家人毕集，以火上楼烛之，虚无一物，益信以为非妖即鬼。延巫觋祈祷不灵，一邑哄传崔家有鬼。

崔蓄梨园一部，内有胆大者数人，思一睹鬼状，乃入夜涂面易服，一人扮伏魔帝君，一人扮周将军侍立，燃烛以待。忽一鼠自神龛顶上窜下，尾大如棒椎，二人急下追捕。鼠因尾大，身体迟滞，顷刻就缚。细视其尾，乃灰尘凝结，重可数斤，不知其故。崔恍然悟曰：“昔年此鼠窃食灯油，予自后潜捉其尾，鼠力窜脱去，尾皮尽褪，膏血沾裹灰尘，日积月累，致作此状，曳地作声。笑数月来祈祷纷纭，空见鬼也。”

# 鳖精

吴县孙香泉女，适同县某生。女偶食鳖得怪疾：喜则明妆艳服，笑舞百出；怒则抛盆掷碗，诟詈不情。或二三日不食，或一食可兼数人之膳，日渐尪羸。

女为祖母所钟爱，因迎归养病，禳祷医药无验。数日后，病辄一止，止时即如平时。家人问病状，女云：“初见一皂巾绿袍人向予脸嘘气，即身不自主。其一切语言举动，皆绿袍人所为。”问：“食兼数人何也？”曰：“非我食也。一绀衣人暨两皂衣人向绿衣人索食，借予饮啖以飨之。绿衣人临去，必伸长其颈，舌三舐，足三踊，不知何故。”

时香泉客河南毕中丞幕中，家遣急足，以女病告之。孙即束装归，携女避元妙观蓑衣真人殿中。祟如故。孙思载女远出，或可避之，赁船欲往扬州。无锡顾晴沙观察与孙友善，闻其事，邀至家中，怪亦随往。观察肃容庄论，冀以正理压服之。女掩耳曰：“腐气迂儒之谈，勿污吾耳！”因口吐白金一小锭、细珠数粒示观察云：“此绿袍人聘我礼也，约月望来娶。”孙恐女为怪祟死，急偕女解维遄发。

将抵镇江，女忽云：“彼若往扬州，我辈畏江神奇老爷，不能渡江，奈何？”徐云：“我有计矣，不必待望日，即于此时娶之可也。”女旋即偃卧呼号，腹痛欲绝。孙恐女即死，许其返棹旋里，女腹痛顿止。至望日，家人惶惧，恐女有不测，而女故无恙。

孙因札致毕中丞，为代请龙虎山张真人除怪。真人得书，遣邹法官至。设坛作法三昼夜而女病痊。孙问：“是何怪？”法官云：“绿袍者鳖，绀衣者虾，皂衣者龟，窟在石湖湖心亭下。因汝婿家杀其子孙太多，故率其类来报仇。适遣六丁尽已拘去，汝女无患矣。”予按江神名奇相，见《博物志》。

# 雷异

金坛瓜渚有某者，其子幼时与某姓为婚。未几某卒，妻矢志抚孤，屡遭饥馑。子既长，不能行娶礼，遂嘱媒氏辞婚，令别择婿。某夫妇询之女，女志坚不夺，媒复命，母子计无所出。

居久之，母呼其子曰：“吾十数年来，饥寒交迫，不萌他念者，望汝成立室家，为尔父延一线也。今茕茕相守，虽百年何济。余昨已议改醮某姓，得金若干为汝娶妇，若干偿宿逋。今金俱在床头，汝可视之。”子噤不能出一语。母泣曰：“速诣媒氏言之，余坐待汝夫妇成礼然后去。”子泣不应，母促之再三，乃往。时邻左博场有群匪窃听，乘某子夜出，穴壁偷金去。母晨起失金，遂自缢。

越宿，子偕媒来，启户不见其母，怪之，使媒坐客舍而己入内，见母已死，痛极亦缢。媒怪其久不出，呼之无应者，窥其寝，母子俱悬梁死，骇极而号。邻众毕集，咸不解其故。媒因奔告女之父母，女闻之亦缢。时方隆冬，天忽阴晦，雷电交作，震死博徒七人，某子某女俱索断而苏，惟某母救亦不醒。

一时闻其事者相与叹曰：“贞烈节孝，三事萃于一门，而一时俱死非其命，若无人为之伸理，雷为之伸者，斯亦奇矣！至于苏男女二人，使之完娶，而节母则听其悠悠不返，所以曲全之者又如此，谁谓雷无知耶？”

# 纪曹孝廉梦

孝廉曹君履青，弱冠时，冬月染疾，困卧五六日。一日，梦在治西横街，有在后呼其姓名者，回睨，不相识，叩之，则曰：“奉府君召。”问：“何事干涉？”曰：“往自知耳。”适族伯用章至，向公人缓颊云：“我同侄往何如？”公人颔之。曹于路问公人云：“近闻城隍非杨公，谁为摄篆？”曰：“东汉袁公也。”遂别去。用章携履青同行，步履迅疾，街衢月色甚皎，但觉阴气中人，两旁屋宇门户俱掩，门楣上各树楮锭一二串，数里中所见无异。

俄达一旷野，遥望高垣如城，正南有双扉。用章叩之，内有人应声。启扉入，命向东廊行。少前，用章不知所在。觉力倦，欲稍憩，徙倚一门首，见室前有十数人，或绳系足，或索拴颈，坐立不等；室后半皆羊豕，不得已，坐槛外。忽诸囚咸伸一手出户如索物状，诸羊豕俱来嗅衣啮足，曹甚窘怖，旁有人呼云：“勿无礼！所需当即见付。”

未几，公人传讯，出票相示，方恍然知为前身，且曰：“君父子为人作券中，其人负心，今屈来一证耳，毋惧也。”至署门，有吏捧册来，词色间似索规例。前一人又曰：“有，有，迟日取诸我家。”遂止。忽有人短衣跣足，左右望如探访公事者，官吏挥吒之，遽闪避。但见壁上如黑烟一片，缕缕散去。

俄闻内升座讯供，用刑拷掠，声甚厉。少顷，有人出外云：“勿须到案，某吐情实矣。”见内牵出一囚：发蓬松覆额，一手著膺，一手抚背，胸口索贯其中，并缚前后手，疲惫斜行，意即捕囚也。署前各散，寂无人踪，探首窥内，厅堂三楹，两廊肩舆牌棍仪仗，悉如人世衙署。进数武，母舅周子坚已先在，曰：“甥来作证耶？”因相劳苦，盖翁即宿世债主云。时翁之仲兄方死，语次及之，翁泫然曰：“亦在此，我不忍见也。”

正叙语间，前吏来曰：“请回已久，何尚滞此？”随之出署，前见一大池，垣周四围。池中一迳，石片相接，履之兀兀有声。蓦然堕水，水如涡旋，旋转甚疾，心甚惶迫。忽见岸上莲灯万柄闪烁照耀，往来不定。其行甚速，灯亦渐远，陡然搁浅，一无所见。视之：乃治后玉带河滨也，月光西坠，谯楼五鼓矣。相扶上岸，送周翁出北门，己仍向西返舍。豁然而醒，身卧床上，望月影，听更声，一一如梦。自是病痊。

# 缢鬼畏魄字

濑江有二士相友善，甲年长而性凝重，乙妻呼甲以伯，相见如家人。俄乙妻死，续娶少艾，甲以嫌不往，踪迹久疏。

一日暮雨，避宿茶亭，距乙家二里许，忽见乙前妻至，甲心动色变。乙妻曰：“伯无惧，妾方有求于伯。吾夫后娶者勤于家事，善抚妾子女，今日微反目，有缢鬼知之，将令投缳。此人若死，吾家荡然矣。祈一往救吾夫。”甲曰：“吾非师巫，往何能驱鬼？汝在冥中，反不能禁耶？”乙妻曰：“是恶戾之气，妾焉敢敌？须伯一往。”甲不得已随之。

行至门，门已闭矣，乙妻已从旁隙入启户，不知何时已燃灯矣，移一椅至中庭告甲曰：“伯坐此，有丽人来假道者，即缢鬼也，坚坐勿动，彼自不敢前，妾当在座后视之。”少顷，果见一女手执红帕含笑婉言曰：“妾有事欲前，盍少退？”甲不应，女乃却退。乙妻曰：“彼去当复来，来则意态甚恶，伯勿怖也。”须臾女至曰：“君胡不避？”甲仍不睬。女忽披发噀血突至甲前，甲厉声吒之，鬼亦灭。乙妻曰：“惜哉！伯勿呼，但以左手两指写一‘魄’字，指之入地，彼一入，不能出矣。今虽暂灭，彼必暗往吾家，伯可急叩吾夫寝门。”

甲如言，乙从梦中辨其声，曰：“兄何暮夜至此？”曰：“君勿问我，且问尊嫂安在？”乙绕床扪之不见，急启门呼甲入。烛之，乃悬于床后，共解其缢，灌以汤，徐徐而苏。乙问妻：“何苦寻死？”妻曰：“吾初不知，恍惚有妇人邀我至园中，寻玩片时，见若有圆窗者，令我引领望之。我头入窗，遂不能出。”甲因具道所遇，而乙前妻查无迹矣。江西堪舆陆在田与甲善，言其事。

# 蔡哑子

常州有生而不能言者，蔡姓，逸其名，世居郡北青山庄，家贫行乞，人皆呼为“蔡哑子”。哑子无他技，诸乞儿莫善也，独有许道士待之厚。久之，许道士死于朱家村，尸有重伤，许氏鸣朱某于官，煅炼成狱，拟大辟。或曰：“朱某实毙之，罪诚当。”或曰：“恐有冤。”然莫知的耗。

一日，蔡哑子至朱家村，村人曰：“哑子来，与尔食。”蔡哑子忽张目大言曰：“我为朱氏雪冤而来，勿暇食也。”村中老幼惊骇。时朱氏以许道士一案家产荡然，计无所出，谓哑子曰：“事关人命，汝无戏言。”哑子曰：“到官我自能白之。”于是，朱氏族众及邻保数百人共拉哑子入城。

太守李公适坐堂皇，诘讯哑子，哑子曰：“杀人者许雨公也，与朱某何与？”历言情事凿凿，因即签拘许雨公。雨公方与朋辈避暑瓜棚赌钱，拘至，一讯而服，立出朱某于狱。初，雨公与朱某争客行不遂，故设计拉许道士于僻所殴毙之，舆尸朱某门，事甚秘，然独不避蔡哑子者，以其生而不能言也。朱某感其再生之德，往乞队中作谢。诸乞儿曰：“噫！哑子死矣。”盖即朱某出狱之日云。

# 珠泾纪事

嘉兴珠泾地濒湖。有童年十三岁，跨牛背，缰绳拴于腰，饮牛于湖。牛入水渐深，没及童足。久许，牛忽惊走，童颠堕水。岸上人恍见有物排浪吞童。牛奔上岸，绳尾拽起一鲇鱼，形如小舟。群哗然。始知牛初为鱼所啮，负痛而奔；奔太速，童遂堕；而童与牛绳相系，鱼虽饵童，而绳不得脱，因为牛曳出，如渔人之钓者。众操刀斲鱼，冀童尚可救。及童出，气已绝，而衣服发肤毫无所损。脔鱼肉称之，得三百八十馀斤。封君朱绪三自吴门归述其事，云乾隆五十四年七月十一日。

# 叶氏姊

叶星槎别驾之姊适张氏，婚未四十日而寡，无子，归守节于母家，别驾为请旌于朝。乾隆己酉，姊年七十二矣。偶秋日游园中，忽冷风如箭，直射其心，卧床医药罔效，而食量顿增。素持长斋，病后大索荤腥，且能兼数人之食。终日向空絮语，两手作支吾拒抵之状。颐颊间时有伤痕，彻夜呼号，侍婢皆不得眠，惟别驾在坐，则安睡片时。如是数月，医者莫能名其病。

别驾乘其神气稍清时，询以终日喃喃与谁共语，所患何处痛痒而呼号不止？姊初不答，强问之，乃长叹曰：“前世孽也。彼日我游园时，忽阴风吹来，毛发惧悚，急归房中。见一短小妇人，面丑而麻，著白布单衣，浑身补缀，携两小男，亦丑恶，蓝褛相随。妇呼我曰夫，儿呼我曰爷。我前生乃男子也，江西人，姓顾，饶于财，妇为我妻，两男皆我子。我嫌妇丑，鸩杀之，并鸩二子，而连娶二美妇，以天年终。妇沉冤百年，索我不得。上年遇张得新，得新前世与渠有瓜葛亲，乃告我在此处，并引之至园；又以室有乩坛，不得入内，匿园中者半年；今始相遇，要我偿命。我亦恍然觉前生杀妻杀子实皆有之，犹忆身死后阎罗王以我生前有罪须审，但怨主未至，且罚作女身而使早寡。皆了了于心目间，悔之无及。彼母子三人者日披我颊，扼我喉，使我不得一息平安。食非我食，而我不自知饱；呼非我呼，而我不能禁声。其苦甚矣！惟弟在侧，则三鬼潜匿；若他人，皆不畏也。所以隐忍不言者，以事太怪而又可丑，今不得不以实告。弟须为我传说于世，使知因果显应，虽隔世不相宽假，虽念佛斋僧，丝毫无益也。”言毕，泣数行下。所谓张得新者，乃叶之老仆，死已多年者也。

别驾闻之骇然，向空喝曰：“冤冤相报，理所固然。然汝辈固含冤，何不索报于前世未死之时，而容其以天年终？又何不索于既死之后，而容其再转人身，迟至七十馀年之久？太觉糊涂非情理！且冤仇宜解不宜结，我为尔延高僧，超度三人早投人生如何？”姊摇头曰：“渠说不愿，只需两件衣服上身便好。”叶即制大小纸衣三袭。

方持入户，姊欣然起坐床前，两手尽力扯擗，云：“我妻穿一件白布衫，破烂不堪，纯以断线缝补，解之不开。我为尽力撕之，才得脱体。今甫换新衣，便觉容貌渐渐可观，虽丑亦像人矣。”其实纸衣犹在桌上未焚，乃谓三鬼已著于身也。

别驾又喝曰：“衣既易，可速去！”姊呢喃片刻云：“渠尚要黄金数锭、白银一千两。”别驾有难色，姊曰：“勿难，只佛草数茎，锡锞一千耳。”佛草者，麦草也。于是眷属辈群取麦草，朗宣佛号而断之。麦草中间有零星颗粒坠地，姊曰：“是绝好珍珠，何可抛弃？”皆令拾起。顷刻，得草数百茎，姊呼曰：“止，渠等嫌重不能胜矣，宜更与一包袱。”乃剪纸为袱，并锡锞一千焚于床前，姊即瞑目鼾睡，别驾出见客。

逾数时，姊醒，询以怨鬼去否？曰：“去矣，要我亲送出大门。”问：“鬼得衣物喜否？”曰：“不喜，亦不谢，但云著此衣可出去见官府矣。我送渠转入门时，弟方送郑六爷出，我避于门侧，弟不看见我耶？”郑六爷者，别驾所见之客，内室所不知者也，群相骇异。自是姊安眠，不复索饮食。

未三日，忽呼曰：“二奶奶来矣！”又呼曰：“三奶奶来矣！”呓语相寒温，或笑或泣，刺刺不休。询之则云：“此二妇乃我前生继娶之两室也，阴司以大奶奶事要质审，故将二妇囚闭已久，不得托生。今大奶奶得我衣财，向各衙门告准，放出两妇质讯，故先来相看。”且云：“明日当赴城隍处听审，我其休矣！”呜咽不自胜。

至夜三鼓，呼号甚惨，迟明，称右股痛甚，视之，一片红肿，若受杖者。次日复呼左股痛，继呼足踝痛，皆红肿溃烂，流血淋漓，委顿特甚。潜语别驾云：“我事本无可辨，到案即一一承认，乃既两次受杖，复一次受夹，而案终不结，奈何？”自是遂不能言，又十馀日方死。此乾隆庚戌年二月中事，别驾亲言之。

# 牟尼泥

进土汤聘为诸生时，家贫甚，奉母以居。忽病且死，鬼卒数人拘之到东岳。聘哀吁曰：“老母在堂，无人侍养，聘死则母不得独生，且读书未获显亲扬名，乌可即死？望帝怜而假之年。”东岳帝曰：“汝命止秀才，寿亦终此。冥法森严，不能徇汝意，加增功名寿算也。”聘扳案哀号，声彻堂阶。帝曰：“既是儒家弟子，送孔圣人裁夺。”命鬼卒押至宣圣处。宣圣曰：“生死隶东岳，功名隶文昌，我不与焉。”

回时路遇普门大士，哀诉求生，大士曰：“孝思也，盍允之以劝世。”鬼卒曰：“彼死数日，尸腐矣，奈何？”大士命善才往西天取牟尼泥补完其尸，善才往。

越三日，裹取牟尼泥来，泥色若栴檀，其香不散。因与善才同至家，而尸果腐烂，蝇蚋嘬于外，虫蛆攻其中。见一灯荧然，老母垂涕。是时死既七日，尚无以为殓也。善才以泥围尸三匝，须臾，臭秽渐息，蝇蚋四散，虫蛆亦去，腐烂者完好如常，遂有生气。善才令聘魂归其中，从口入，曰：“我返报大士去矣。”尸即蠕动。

聘张目见母在旁涕泣，亦呜咽不禁。母惊而狂叫，邻人咸集，聘已起坐，曰：“母勿怖，男再生矣。”因备言遇大士得再生之故，曰：“男本无功名，命限已尽，力求报父母恩。大士命持贪淫荤酒诸戒，与我功名寿算。男惟不能断酒，馀俱如所戒。大士许男成进士，但命无禄位，戒勿仕而已。”复顾母曰：“勿怖恐，男实再生也。”后聘举戊戌进士，就真定县令，卒于官。

# 獭怪

郭生者，吴郡名家子，弱冠未娶。一夕读书，有好女子到其家，与之狎。自是过午辄至，不意为生妹窥见，告其父。父疑生有私妮，因为之婚。

及新妇入房启帐，见好女子在焉，大惊走避，举家哗然。逐之，其女了无惧色，反毅然责生曰：“我与若十年夙姻，奈何恋新婚而逐我耶？”家人求祷于法师施亮生，起醮坛作法，敕王、朱二天君持剑击生。即奔突大呼，良久乃定，瞪目曰：“妖见神将下击，伏我脚下，被神将斲百馀创，破颅而遁，殆即死矣。”怪果绝，郭生亦无恙。

居无何，郭生家七口同日仆地死，后求法师来作法，仆地中一人忽立而骂曰：“吾翁已千岁，郭家杀之，吾必灭郭氏！”中又一人攘臂起曰：“子识我为上方君乎？彼女子是千年水獭，颇饶功行，与郭氏子有缘，为汝所杀。今其子孙诉于我，我来与之伸冤。汝之法无奈我何。”

法师正惶惑间，忽死者皆苏，人问其故，曰：“昨见五鬼甚悍，拉我们至一窟中，见群怪舁一死獭，身被百创，头颅粉碎。众妖缟索发丧，吊者皆鳞介之属。闻相聚商量，议倚贵神为援，赂献珠宝无算。贵神者，即上方君。上方君贪其贿，面许之，群孽得贵神援，欲悉族类与法师相抗。忽闻空中万马奔腾声，有金甲神腾空而下，曳铁链数十百条，围缚群孽而去，故我们依旧得活。”从此郭氏平安。

# 天蓬尺

朱生某，临试日至校士馆门，腹痛甚，广文引验，主司放归。及抵家，腹中隐隐作人语曰：“我为姚洙，金陵人，明初为偏将，隶魏国公子麾下。魏公子，即朱生三世前身也。主帅与我千人剿山贼，深入被围。艳我妻潘氏，求援不发。我与千人死伤殆尽，生还者不数人。因强纳我妻，不从，自经而死。欲报已久，故来索命。”家人诘之曰：“彼时何不即报，乃迟数百年始报耶？”曰：“彼为元戎，忠且勇，宿根甚厚，故不得报。及再世则为高僧，至三世则为显官，有实政，又不得报；即今生，彼亦有科名，尚不得报。今彼一言而杀三命，禄位已削，方得报之也。”问：“杀三命者何事？”曰：“渠某月日错告某为盗，并其妻、弟俱死，非杀三命耶？”先是朱生被窃，心疑邻人张某所偷，告官究治，以形迹可疑，真赃不获，张与妻及其弟拖累而死，事实有之。

时同邑有周生者，学法治鬼怪颇验，闻之往候。朱生有惧色，腹中不作声。周生出，复大言曰：“我岂畏若耶！我畏其天蓬尺耳！”询之周生，果持之袖中也。

又有行脚僧西莲者候朱，见朱痛楚状，乃口诵其咒，腹中曰：“师德行人，乃诵咒禁我耶！”西莲曰：“我与汝解冤，何为禁汝？”腹中曰：“若欲解冤，须诵《法华经》。师所持咒是《秽迹金刚咒》，命恶神强禁我，我岂服哉！”西莲曰：“我即起道场诵《法华经》，能解仇释宿冤乎？”腹中唯唯，又要冥镪若干锭，立券约，书中保，曰：“依我，我即舍之去。但我贵者，当从口中出，诸跟随者从后窍出。”朱生遂呕痰斗许，下泄数日，而声遂息。

越数日，腹中复言曰：“我之仇已解，奈死贼围者又甚众，渠等不肯释，奈何？”于是闻千百人喧阗腹中。朱生患苦，不堪而逝。

# 撮土避贼

江州医生万君谟，业甚精，远近就医者络绎，君谟皆尽心疗之，绝不计其有无酬谢也，有甚贫者款之于家，病愈而遣之。

一日，有道人款门求医，万诊之曰：“师病痞膈，服药数十剂，可以平复。”道人曰：“来自庐山，奈往返何？”因留治之。月馀果瘳。崇祯末年间事也。其时流寇猖獗，所在患其突至，君谟忧之，道人曰：“公有力可徙避之乎？”君谟曰：“糊口之外，毫无长物资生，且无别业栖托，奈何？”临行，道人令君谟取土斗许咒之，命藏于功德堂中，晨夕焚香。猝有贼至，取升许土撒前后门，闭户不出，只吃炒米，不举火食，度贼退后乃出。

贼入城数次，及官兵至，俱用此法，绝无所损。邻人有回视者云：“但见云雾而已。”及土用完，世已太平。

# 沙弥思老虎

五台山某禅师收一沙弥，年甫三岁。五台山最高，师徒在山顶修行，从不一下山。后十馀年，禅师同弟子下山，沙弥见牛马鸡犬，皆不识也，师因指而告之曰：“此牛也，可以耕田；此马也，可以骑；此鸡、犬也，可以报晓，可以守门。”沙弥唯唯。少顷，一少年女子走过，沙弥惊问：“此又是何物？”师虑其动心，正色告之曰：“此名老虎，人近之者，必遭咬死，尸骨无存。”沙弥唯唯。

晚间上山，师问：“汝今日在山下所见之物，可有心上思想他的否？”曰：“一切物我都不想，只想那吃人的老虎，心上总觉舍他不得。”

# 子不语娘娘

固安乡人刘瑞，贩鸡为生，年二十，颇有姿貌。一日，驱十馀鸡往城中贩卖，将近城门，见一女子容态绝世，呼曰：“刘郎来耶，请坐石上，与郎有言。我仙人也，与郎有缘，故坐此等君。君不须惊怕，决不害君，且有益于君，但可惜前缘止有三年耳。君此去卖鸡，必遇一人全买，可以扫担而空，钱可得八千四百文。”刘唯唯前行，心终恐惧。

及至城中卖鸡，果如所言。心愈惊疑，以为鬼魅，思避之，乃绕道从别路归家，则此女已坐其家中矣，笑曰：“前缘早定，岂君所能避耶？”刘不得已，竟与成亲，宛然人也。

及旦，谓刘曰：“住房太小，我住不惯，须改造数间。”刘曰：“我但有鸡价八千，何能造屋？”女曰：“君不须虑及于此。我知此房地主亦非君产，是君叔刘癞子地乎？”曰：“然。”曰：“此时癞子在赌钱场上输了二千五百文，君速往，他必向君借银，君如数与之，地可得也。”刘往赌钱处，果见乃叔被人索赌债捆缚树上，见刘瑞，喜不自胜，曰：“侄肯为我还赌钱，我情愿将房地立契奉赠。”刘与钱，立契而归。女在其屋旁添造楼三间，颇为宏敞，顷刻家伙俱全，亦不知其何从来也。

乡邻闻之，争来请见。刘归问女：“可使得否？”女曰：“何妨一见，但乡邻中有王五者，素行不端，我恶其人，叫他不必来。”刘告以王，王不肯，曰：“众邻皆见，何独外我？”遂与群邻一哄而入。群邻齐作揖，呼嫂问安，女答礼回问，颜甚温和。王五笑曰：“阿嫂昨宵受用否？”女骂曰：“我早知汝积恶种种，原不许汝来，还敢如此撒野！”厉声喝曰：“捆起来！”王五双手反接跪矣。又喝曰：“掌嘴！”王五自己披颊不已。于是众邻齐跪，代为讨饶。女曰：“看诸邻面上，叉他出去！”王五踉跄倒爬而出，嗣后远逃，不敢再住村中。女为刘生一子，眉目清秀，端重寡言，刘家业小康，不复贩鸡矣。

一日，女忽置酒，抱其儿置刘怀中而痛哭不已，刘惊问故，曰：“郎不记我从前三年缘满之说乎？今三年矣！天定之数，丝毫不爽，不能多也。但我去后，君不妨续娶，嘱后妻善抚我儿，须知我常常要来看儿。我能见人，人不能见我也。”刘闻之大恸。

女起身迳行，刘牵其衣曰：“我因卿来之后，家业小康，今卿去后，我何以为生？”女曰：“所虑甚是，我亦思量到此。”乃袖中出一木偶，长寸馀，赠刘曰：“此人姓子，名不语，服事我之婢也，能知过去未来之事。君打扫一楼供养之，诸生意事可请教而行。”刘惊曰：“子不语，得非是怪乎？”曰：“然。”刘曰：“怪可供养乎？”女曰：“我亦怪也，君何以与我为夫妻耶？君须知万类不齐，有人类而不如怪者，有怪类而贤于人者，不可执一论也。但此婢貌最丑怪，故我以‘子不语’名之，不肯与人相见，但供养楼中，听其声响可也。”

刘从之，置木偶于楼中，供以香烛。呼“子不语娘娘”，则应声如响，举家闻其声，不见其形也。有酒食送楼上，盘盘皆空，但闻哺啜之声。踏梯脚迹，弓鞋甚小。女临去时，犹与刘抱卧三昼夜，早起抚之，渺然不见，窗户不开，不知从何处去也。供子不语三年，有问必答，有谋必利。

忽一日，此女从空而归，执刘手曰：“汝家财可有三千金乎？”曰：“有。”曰：“有则君之福量足矣，不特妾去，子不语娘娘妾亦携之而去也。”嗣后向楼呼之，无人答矣。

其子名钊，入固安县学，华腾霄守备亲见之。

# 枯骨自赞

苏州上方山有僧寺，扬州汪姓者寓寺中，白日闻阶下喃喃人语。召他客听之，皆有所闻。疑有鬼诉冤，纠僧众用犁锄掘之，深五尺许，得一朽棺，中藏枯骨一具，此外并无他物，乃依旧掩埋。

未半刻，又闻地下人语喃喃，若声自棺中出者。众人齐倾耳焉，终不能辨其一字，群相惊疑。或曰：“西房有德音禅师，德行甚高，能通鬼语，盍请渠一听。”汪即与众人请禅师来。禅师伛偻于地，良久谇曰：“不必睬他。此鬼前世作大官，好人奉承，死后无人奉承，故时时在棺材中自称自赞耳。”众人大笑而散，土中声亦渐渐微矣。

# 藤花送终

吏部衙门有藤花一枝，系千年之物，古干如龙，一人不能合抱；叶覆三间堂寝，夏日尤凉，每与牡丹齐开。乾隆六年，冢宰甘公汝来与果毅公纳亲选官堂上，甫唱名抽签，而甘公薨于椅上，手犹执笔未落也。纳公奏闻，上赏银一千两，命所属经纪其丧。其夕藤花盛开，结蕊发花，大香三日，较暮春时更盛十倍，不知是何征也。
