---
title: 卷六
---

# 多官

多官，闽莆田人，襁褓失怙，恃嫂郑氏乳之。长而美丽，兄嫂皆爱之。兄远贾外出，或经年不归。嫂常居母家，携叔去，令出就外傅。邑有叶先生授徒于家，多官往学焉。

江西陈仲韶，贵公子也。年十八，举于乡，兄宦闽，以丧偶故往省。路出莆田值雨，遭多官于道，神为之夺，下舆随行。多官回顾，见其抠鲜衣，曳粉靴走泥淖中，状若狂痴，心颇疑之。仲韶卒尾至其家，苦不得入。访于邻，始知为多官，自书塾归，乃至其嫂家也。

仲韶抵兄署，与其嬖京儿谋欲得多官。京曰：「子盍以游学请诸兄？允则事济矣。」兄果喜，仲托莆令修厚贽于叶。叶馆以公子礼，不知为先达也。仲遍谒同学，多官出见，骇然良久，心知客为己来，自是绝不过从，惟扃户而读。居匝月，终无由通款。

一夕，闻多官呻吟声，瞰之，病卧在床，叶偕医来诊其脉曰：「虚怯将脱，非参四两不治。」叶闻，欲送之归。仲韶勃然曰：「渠家贫，安能办此？即归亦死耳！」立启箧出金授医，复语叶曰：「有故悉我任。」遂亲侍汤药，衣不解带者半月有馀。多官旋愈，深德仲韶，于是来往颇密，然终无戏容。

仲无间可入，复谋于京儿，京曰：「吾知其感公子矣，不知其爱公子否？可佯病试之。」如其言，多官来，亦如仲之侍己疾者。京儿贿医诡云：「药中须人臂血，疾始可治。」命京，京佯不可，多官在旁无语，至暗中乃刺血和药以进。仲知之大喜，以为从此可动也。适兄膺荐入都，招仲偕往，多官闻之，乃夜就仲室曰：「曩者公子倾金活我，非爱我故耶？今行有日矣，义不忍负公子，请缔三日好，誓守此身以待。」即宿于仲所三日，仲乃行。

叶有甥名淳者，性淫恶，而颇饶膂力，涎多官美，欲与狎，不可。一日，仲韶使至，多官置来书案上，出询仲起居。淳潜入，见仲书多亲昵语，喜曰：「是可劫也。」多官来，袖书示之曰：「汝从陈公子，独不可从我乎？」多官初欲拒之，已而思有书在，虑不能灭其迹，复佯笑曰：「若还吾书，今夕当从汝。」淳喜，还书而出。多官焚之，乃作二札，一与仲诀，一以告嫂，纳诸箧，即取所佩刀自刭。嫂闻信至，启箧得书，讼其事。淳瘐死狱中。

仲韶归，见所遗书，一恸几绝。感其义，誓不再娶。一夕，梦多官来曰：「不可以我故废君祀，君娶，我将为君后。」从之，果举一子，眉目绝似多官，因名喜多。

先是京儿与谋时曰：「多官洵美，但眉目间英气太重，充其量可以为忠臣烈士，虑不善终耳。」后果如其言。

# 祈梦二则

宜兴士人，少时到于忠肃庙中祈梦。夜梦神旁皂隶来，摸其臂与之狎，士人愤怒，大叫而醒，以为忠肃不能御下，何足敬也，遍告亲友。后士人成进士，选湖广龙阳县，十馀年，卒于任所。

赵笠亭祈梦于坟，梦见少保凭几坐，几上燃烛二枝，上有绿字书「冠冕通南极，文章列上台」两句，以为大吉兆。后竟以疾亡。将殡，诸门弟相率临奠设筵告祭，其筵前烛二枝，绿字所书，即此二句。

# 鬼被冲散团合最难

绍兴傅长纯，馆胡抚军宝瑔署。一日，胡出堂理事毕，来告幕中诸友云：「适坐堂上，有皂役仓猝后至。甫入门，俄一鬼趋出，与皂相值，为皂冲仆。其鬼四肢悉散堕地上，耳、目、口、鼻、手、足、腰、腹如剥开者，蠕蠕能动。久之渐渐接续，又良久复起而去。」胡视皂役之气颇旺，鬼误值为其气摄住，故不得退避而冲倒也。其倒时，皂竟不知，旁廊下有鬼，多笑之而不前。

# 石板中怪

桐城朱书楼云：其父昔居巢县，去其家里许，有山险峻，不通人迹。一日，佃户来报：「山上木鱼声响，从未见有僧往来，请侦视之。」其父率佃户数十人，披荆斩棘而上。见山顶石洞中有老僧趺坐蒲团，敲木鱼念佛。问：「从何来？」僧不答。问：「需斋供否？」曰：「吾辟谷多年，奚用斋乎！」言毕，闭目而坐。众惊异下山。

朱归告其母，母曰：「是神僧也。我有蓄金五百，汝为建佛阁于山上，供养此僧。」朱遂率众鸠工。僧忽出洞指所立处曰：「此下若见石板，慎勿轻动，动则妖出。」众不信，以为石下或有窖金，趁僧不在时，共力掘起。忽黑气冲天，飞砂迷目，僧急出洞曰：「妖已遁矣，不信吾言，致为人祟，奈何？」

工未完，果有方姓家奴被二女妖缠扰几死，其主仓皇来，告僧求教，僧遂下山建坛，竖七星灯。咒语移时，双袖一挥，向空喝曰：「汝幽禁虽久，野性尚存，速随吾上山修炼。」是夕，方姓家遂安。嗣后有上山者，常见僧旁有二美女侍立，执卷焚香，丰姿绰约，群以为异。如是者六年。

一日，僧召朱谓曰：「予号大容，曾遇异人指点出家。今道行已满，明日即当飞升。二妖已皈佛法，自往他处修真，但与方姓尚有宿愆，吾化后，须供渠七日，消除此案。」及明日，僧举火自焚，于是二女复至方家，附奴身上索酒食，曰：「吾已千年未曾看戏，可为我演戏七本，我才看和尚面上，甘心饶汝。」方从之，演毕寂然，惟正厅桌上留红帖一张，大书「嫣红环翠谢戏」六字。

# 僵尸贪财

金陵张愚谷与李某交好，同买货广东。张有事南归，李托带家信。张归后，寄信李家，见有棺在堂，知李父亡矣，为设祭行礼。李家德之，其妻出见，年才二十馀，貌颇妍雅，设馔款张。时天晚矣，留张宿其家，宿处与停柩之所隔一天井。

至夜二鼓，月色大明，见李妻从内出，在窗缝中相窥。张愕然，以为男女嫌疑之际，不应如此，倘推门而入，当正色拒之。旋见此妇手持一炷香，向其翁灵前喃喃然若有所诉。诉毕，仍至张所住处，将腰带解下紧缚其门上铁环，徐徐步去。张愈惊疑，不敢上床就寝。

忽闻停棺之所豁然有声，则棺盖落地，坐起一人，面色深黑，两眼凹陷，中有绿睛闪闪，狞恶异常。大步走出，直奔张所，作鬼啸一声，阴风四起，门上所缚带登时寸断。张竭力拦门，力竟不敌，尸一冲而入。幸其旁有大木橱一口，张推橱挡尸，橱倒，正压尸身，尸倒在橱下，而张亦昏迷不醒矣。

李妻闻变，率家丁持烛奔至，将姜汤灌醒张而告之曰：「此妾翁也，素行不端，死后变作僵尸，常出为崇。性最爱财，前夜托梦于我曰：『将有寄信人张某来我家，身带二百金，我将害杀其身而取之。以一半置我棺中，以一半赐汝家用。』妾以为妖梦，不信其语。不料君果来宿于此，我故焚香祷祝，劝其勿萌恶念。怕他推门害君，故以带缚住门环，而不料鬼力如是之大也。」乃与家丁扛其尸入棺。

张劝作速火化，以断其妖。曰：「久有此意，以翁故，于心不忍，今不得不从俗矣。」张助以作道场之费，召名僧为超度而焚之，其家始安。

# 黄鼠狼著纸衣呼小将

李半仙，奉天人，其师黄某，为吾杭方伯国公栋壬戌房师。为通州牧，过于仁慈，上司劾其纵贼殃民，发遣奉天，授徒教读，见半仙曰：「子可传道，非功名中人。」半仙叩首听命。令其拜斗四十九日，授书一卷，剑一口，遂能驱邪治病。黄公每岁至滇，来去万里甚速。限满放归，不知所终，盖有道术者。李君每岁一至京师，住国公宅。往往见其役鬼使神，颇有效验。

一日，有狐仙延请赴宴，所设猪羊鸡鸭等肉，率皆淡食，不下盐酱，左右侍立捧盘馔者，皆极大黄鼠狼，人立而衣纸衣，呼为「黄小将」，惟主人则狐而人形，衣绸缎焉。李怪而问之。曰：「若辈福薄，只宜著纸衣，一著绸则病，一著缎即死。今日所以奉请者，有所求也。吾曹子孙辈每有在外间无状者。祈法师遇有此等事，以文书牒我，俾我以家法处置，幸勿伤其性命。如有文书，可焚于紫禁城转湾之城脚下，呼『黄小将』三声，我即领受。」李唯唯而出。

有患瘵病为冤缠者，半仙为禳解之。若为妖魅，驱之不去，则作法斩之。用米一斗，插剑于中，焚符诵咒，剑自飞舞，斲于门柱，有怪手绒绒然，截八寸馀。病者获安，李即辞去，从不受谢。

# 徐明府幕中二事

徐公名振甲，初宰句容，有仲姓戚司刑名事。句境皆山，产雉兔獐狍之类，每岁召猎户捕取供上宪，以为土物。徐公一日召猎户于署中试放火枪，轰然震响，仲姓失色，窜匿于隐处，屏息不动。至晚，觅之不得，遣人出城追逐，直至省垣，避匿一小庵中。署中人多言仲本女狐所生故也。

后徐调任清河，赴省过余，留饮，语余曰：「余幕中诸友多有外嬖，家人辈有拂其宠僮之意者，幕友即欲辞去，以此小事甚费周旋，以致此风大炽，署中诸犬效之，两雄相偶，岂非绝倒。」座中广文孙公曰：「此何足异，余家牝鸭与牝鸡，每作雌雄相偶之状，更可嗤也。」

# 同服琉璜效验各别

琉璜有毒，人人所知，然服之而寿考康宁者有之，疽发于背、于颈死者有之。祸福互异，由各人体气本不相同也。本朝托冢宰庸于冬至日嚼雪吞冰，不知其冷，自称阳脏故然。尹文瑞公隆冬不戴貂帽，戴则虽大雪中汗出如雨。宋夏英公服钟乳、琉璜，偶离此二味，则手足如冰，真不可解也。杭州王画师林常服琉璜，久之毛孔中常突起小泡，青烟一道，直射而出，皆作琉璜气。据云其毒从毛孔中出，便无他患，至今其人年高，卒无恙云。

# 夜航船二则

杭州夜航船，夜行百里，男女杂沓，中隔以板。仁和张姓少年，素性佻𠉂，以风流自命，搭船将往富阳。窥板缝，有少艾向渠似笑非笑，张以为有意于己也。夜眠至三鼓，众客睡熟，隔板忽开，有人以手摸其下体。少年大喜过望，挺其阴使摸，而急伸手摸彼，宛然女子也。遂爬身而入，彼此不通一语，极云雨之欢。鸡鸣时，少年起身将过舱，其女紧抱不放，少年以为爱己，愈益绸缪。

及天渐明，照见此女头上萧萧白发，方大惊。女曰：「我街头乞丐婆也，今年六十馀，无夫无子女无亲戚，正愁无处托身，不料昨晚蒙君见爱。俗说，一夜夫妻百夜思，君今即我丈夫，情愿寄托此身，不要分文财礼，跟着相公，有粥吃粥，有饭吃饭，何如？」少年窘急，喊众人求救。众齐起欢笑，劝少年酬以十馀金，老妪始放少年回舱。回看彼少艾，又复对少年大笑。

柴东升先生搭夜航船往吴兴，船中老少十五人，船小客多，不免挨挤而卧。半夜，忽闻一陕西声口者大骂：「小子无礼！」擒一人痛殴之，喊叫：「我今年五十八岁了，从未干这营生，今被汝乘我睡熟将阳物插入我谷道中，我受痛惊醒，伤我父母遗体，死见不得祖宗。诸公不信，请看我两臀上，他擦上唾沫尚淋漓未干。」被殴者寂无一语。

柴与诸客一齐打火起坐，为之劝解。见一少年羞渐满面，被老翁拳伤其鼻，血流满舱。柴问：「翁何业？」曰：「我陕西同州人，训蒙为业，一生讲理学，行袁了凡功过格，从不起一点淫欲之念，如何受此孽报？」柴先生笑曰：「翁行功过格，能济人之急，亦一功也；若竟殴杀此人，则过大矣。我等押无礼人为翁叩头服罪，并各出钱二百买酒肉祀水神，为翁忏悔何如？」翁首肯之，始将少年释放。

天明，诸客聚笑劝饮，老翁高坐大啖，被殴者低头不饮，别有一少年笑吃吃不休，装束类戏班小旦，众方知彼所约夜间行欢者，乃此人也。

# 盛林基

乾隆四十一年，乐安县民盛林基，年三十二岁，家有一母一妹。忽一日，以切菜刀断其母妹二人之头，高置几上，买香花灯烛而供奉之。其乡邻惊问何故，笑曰：「送他两人到极好处去成佛，我不过尽孝道耳。」总甲报官来验，坦然出迎，口供与对乡邻之言如一。官请王命凌迟，其人含笑就死，亦无一言。据邻人云：「此人平时待母颇尽孝道，与妹亦甚和睦。」

# 赵友谅宫刑一案

赵成者，陕西山阳城中人，素无赖，老而益恶。奸其子妇，妇不从，持刀相逼，妇不得已从之，而心终不愿，私与其子友谅谋迁远处以避之。其戚牛廷辉，住某村，离城三十里，遂往其村，对山筑舍而居，彼此便相叫应。

居月馀，赵成得信，追踪而往，并持食物往拜牛廷辉。牛设馔款待，乡邻毕集。席间，客严七，与牛至好，问牛近况。牛告以「生意不好，卖两驴得银三十两，以十金买米修屋，家中仅存二十金」等语。赵成欲通其媳，厌友谅在旁，碍难下手，知邻人有孙四者凶恶异常，且有膂力，一村人所畏也，乃往与谋杀牛廷辉，分其所剩金。孙四初不允。赵成曰：「我媳妇甚美，汝能助我杀牛廷辉，嫁祸于友谅，友谅抵罪，则我即以媳妇配汝，不止一人分十金也。」孙四心动，竟慨然以杀牛为己任。

是夜，与赵成持刀直入牛家，友谅见局势不好，逃入山洞中。孙、赵两人，竟将牛氏一家夫妇子女全行杀尽，而往报官，云是友谅所杀。县官路学宏急遣役往拿，见友谅匿山洞中，形迹可疑，遂加刑讯。友谅不忍证其父，而又受刑不起，遂痛哭诬服。然杀牛家之刀，原是孙四家物，赵家所无也。屡供藏刀之处，屡搜不得，路以凶器未得，终非信谳，遂叠审拖延，连累席间饮酒乡邻十馀人家产为空。

一日，捕役方带赵成复讯，成自喜案结矣，策蹇高歌。其媳见而骂曰：「俗云：『虎毒不食儿。』翁自己杀人，嫁祸于儿子，拖累乡邻，犹快活高唱曲耶！一人作事一人当，天地鬼神肯饶翁否！」赵成面赤口噤。捕役以其情急闻于官，官始穷问赵成。初犹不服，烧毒烟熏其鼻，方输实情。

按律：杀死一家五人者，亦须一家五人抵偿。按察使秦公与抚台某伤其子之孝，狱奏时为加夹片序其情节，奉上谕：赵友谅情似可悯，然赵成凶恶已极，此等人岂可使之有后！赵成著凌迟处死，其子友谅可加宫刑，百日满后，充发黑龙江。

# 换尸冤雪

京师顺承门外有甲与乙口角相斗者，甲拳伤乙喉，气绝仆地。时天已晚，路上人将凶手缚置营房，以尸交两营兵看守，待明早报官。会天雨雪，一卒老病畏寒，向年壮者云：「我归家添衣服喝酒，略耽延便来。」年壮者许之。其人久而不至，年壮者亦买酒取暖，醉睡帐房。

早起寻尸，尸隐不见，方惊愕间，年老者亦至，曰：「我已报司坊官，即时来验矣。」年壮者曰：「尸竟遗失，官来无可验，我二人罪大，奈何？」老卒沉思良久，曰：「我有一计，某处荒地前有人舁一棺来，似是新死之人，尸尚未坏。我与你打破其棺，扛尸来此，以冒抵之，庶可免罪。」年壮者以为然，依计而行。少顷，官来验尸，则额角上有长钉一条，流血被面。问凶手，凶手曰：「我实失手打死此人，并未加钉钉额。且此尸面貌，并非我所殴之人。」官不能断。

正喧嚷间，有一男子大呼而入，曰：「此事与甲无干，我乃被殴仆地之人。初时气绝仆地，既而苏醒还家，实未死也。」官始将凶手放释，而查问荒地扛棺来厝之人，细加推究钉额之尸，姓刘名况，以染工为业。妻与人奸，乘刘醉，与奸夫钉杀之也。乃释甲而置奸夫于法。

旁观者曰：「尸非可换之物，而两营兵奇计如此，此非营兵之愚也，乃暗中鬼神之巧也。」

# 凡肉身仙佛俱非真体

余每游刹院见肉身菩萨，大概浑身用生漆灰布，叩之橐橐有声。虽腿筋盘屈隐隐可见，而头颈总歪。在武夷山见草鞋仙姓程名艮坐石洞中，在九华山见无暇和尚，皆两目下垂无睛，摇其头尚动，扣其齿皆蛀朽脱落。惟广西永州无量寿佛，虽肉身而头独端正，心常疑之。

后有人云：「顺治间有邢秀才读书村寺中，黄昏出门小步，闻有人哀号云：『我不愿作佛。』邢爬上树窃窥之，见众僧环向一僧合掌作礼，祝其早生西天；旁置一铁条，长三四尺许，邢不解其故。闻郡中喧传：『某日活佛升天，请大众烧香礼拜。』来者万馀人。邢往观之，升天者，即口呼『不愿作佛』之僧也，业已扛上香台，将焚化矣。急告官相验，则僧已死，莲花座上血涔涔滴满，谷道中有铁钉一条，直贯其顶。官拘拿恶僧讯问，云：『烧此僧以取香火钱财，非用铁钉，则临死头歪，不能端直故也。』乃尽置诸法。而一时烧香许愿者，方大悔走散。」

全州佛庙大门外有坟一座。相传某御史入庙礼佛，欲试是否肉身，取针刺佛之耳，鲜血流出，御史大惊，出庙颠仆而死，其家即葬之于庙门外以示戒也。余观坟上碑，但记前朝姓名某，而并无此语。余虽不刺佛，然剥其所施衣彩十三层，叩其胸而弹之，亦自觉无礼矣。

# 动静石

南雁宕有动静石三座，大如七架梁之屋，一动一静，上下相压。游者卧石上，以脚撑之，虽七八岁童子，能使离开尺许，轰然有声。倘用手推，虽舆夫十馀人，不能动其毫末。此皆天地间物理，有不可解者。

# 玉女峰

雁宕有石如女子独立，长五丈馀，头有髻形。杜鹃花开，红满一头，恰无一朵拂其面上者。袍色微红，裙色惨绿，若天然染就状，界画分明。衣褶之痕，宛然若织。

# 庐山禹碑

庐山宗生庵旁有谷帘泉，泉有石洞险而深。有人缒身而下，得一碑，上有禹王大篆六字。释文曰：「洪荒漾余乃枅。」星子令丁正心在莲花池席上为余言。

# 飞钟哑钟妖钟

武夷伏虎山之巅有钟系焉，相传唐时飞来，离地三十馀丈，无人能击，故又号哑钟。张家口外总管庙有妖钟，三更外无故自鸣。

# 鼠渡江

乾隆五十年，有鼠数万衔尾渡江，大小不一，在水飒飒有声。须臾间，江面里许为其所蔽。老舵工云：「上江必有水灾。」至七月间，来安、全椒二县起蛟，田堤尽坏。

# 鹏过

康熙六十年，余才七岁，初上学堂。七月三日，才吃午饭，忽然天黑如夜，未数刻而天渐明，红日照耀，空中无片云。或云：「此大鹏鸟飞过也。」庄周所云「翼若垂天之云」，竟非虚语。

# 石中玉器

乾隆五十五年，荆州大水，周王山崩，有璞石随流而下。耕人以锄击之，中得玉碗，温润洁白，无雕刻而有血沁，周围六寸许，惜石破而碗已伤。群不解碗何以生石中，或曰：「此必千年前富贵人家玉碗堕入泥中，泥久气燥，变而为石，故将碗裹在石内。」

# 瓜子妖

陶方伯在江宁署中与濮某、刘某相友善，中秋招二人饮酒，各把瓜子散步阶下。且行且谈，被风吹数子落在土中。夏间，其地忽发瓜藤，渐长渐大，俄结三瓜，其大如斗。一时贺者纷纷，以为祥瑞。三人闻之，亦自得也。未一年，陶以书案被罪；濮以瘵疾卒；刘癞疾大作，血肉溃烂而亡。

# 琴变

金陵吴观星工琴，尝为余言：琴是先王雅乐，不过口头语耳，未之信也。年五十时，为赵都统所逼，命弹《寄生草》，旁有伶人唱淫冶小调以和之。忽然风雷一声，七弦俱断，仰视青天，并无云彩，都统举家失色。从此遇公卿弹琴，必焚香净手，非古调不弹矣。

# 古北口城楼火箭匣

乾隆六年，嘉兴知府杨景震为卢案谪戍军台。登古北口城楼，上有一铜匣，封锁甚固，相传明代总兵戚继光所留，过客不许开看。杨抚玩良久，见匣上金镌一震卦，笑曰：「匣上卦名震，与我名景震相应，我当开之。」启其盖，飞出火箭一枝，著于对面景德庙正殿柱上，登时火起，将殿宇僧房焚烧殆尽。

# 官受妓嗔

杨镜村作苏州太守，娼禁甚宽；某太守治苏州，笞妓甚酷。后两人俱解组矣，偶过江都，有巨公某延之饮酒。座有三妓，皆苏人也，主人戏问：「苏州官长贤否？」三人但认识杨公，不认识某公，齐声对曰：「杨太老爷待奴辈仁慈，并禁地方衙役光棍吓诈，此等官府，自然公侯万代。后来某大老爷拿奴辈去，非笞即拶，并教供出嫖客姓名，以便他吓诈取钱，不供便打。如此等官，世世子孙要做奴辈这行生意的。」举座大笑。某公不终席登车而去。

# 京中新婚

北京婚礼，与南方不同。邵又房娶妻，南方诸同年贺之，意欲闹房拜见新人也。不料花轿一到，直进内房，新郎弯弓而出，向轿帘三发响箭，然后抱新人出轿，则乱鬓蓬松，红绸裹首。新郎以秤杆挑下红巾，不行交拜之礼，便对坐床上。伴婆二人，持红毡将四面窗楞通身遮蔽，进大饺一个，剖之，中藏小饺百馀。两新人饮酒啖饺毕，脱衣交颈而睡。次日鸡鸣，公公秉烛早起，礼拜天地、灶神、祖庙。过五日后，方才宴客。本日贺者，全无茶酒，饥渴而退。或嘲之曰：「京里新婚大不同，轿儿抬进洞房中。硬弓对脸先三箭，大饺蒸来再一钟。秤杆一挑休作揖，红毡四裹不通风。明朝天地祖宗灶，拜得腰疼是阿公。」

# 张赵斗富

康熙间，河道总督赵世显与里河同知张灏斗富。张请河台饮酒，树林上张灯六千盏，高高下下，银河错落。兵役三百人点烛剪煤，呼叫嘈杂，人以为豪。越半月，赵回席请张，加灯万盏，而点烛剪煤者不过十馀人，中外肃然，人疑其必难应用。及吩咐张灯，则飒然有声，万盏齐明，并不剪煤而通宵光焰。张大惭，然不解其故。重贿其奴，方知赵用火药线穿连于烛心之首，累累然，每一线贯穿百盏，烧一线则顷刻之间百盏明矣。用轻罗为烛心，每烛半寸，暗藏极小爆竹，爆声腷膊，烛煤尽飞，不须剪也。

盐商安麓村请赵饮酒，十里之外灯彩如云。至其家，东厢西舍珍奇古玩罗列无算，赵顾之如无有也。直至酒酣席撤，入燕室小坐，美女二人捧双锦盒呈上，号「小顽意」。赵启之，则关东活貂鼠二尾跃然而出，拱手问赵。赵始哑然一笑曰：「今日费你心了。」

# 朱尔玫

康熙间，朱尔玫以邪术惑人，有神仙之号，名重京师，王公皆折节下之，惟三登熊文贞公之门终不得见。一日，朱又往告司阍云：「相公今日著何服，食何菜，坐何处地方，我一一皆知。」司阍者以其言皆中，惊白相公。公笑曰：「朱某所测我者，果件件不错，可谓仙矣。第我心上有『不喜见妖人』五个字，渠竟茫然不知，可以谓之仙乎？」阍以告朱，朱惭沮而退。

相传朱与张真人斗法：以所吃茶杯掷空中，若有人捧者，竟不落下。张笑而不言。朱有自矜之色，嗤张不能为此法。张曰：「我非不能也，虑破君法，故不为也。」朱固请，张不得已，亦掷一杯，则张杯停于空中，而朱杯落矣。或问真人，真人曰：「彼所倚者，妖狐也；我所役者，五雷正神也。正神腾空，则妖狐逃矣。」亡何，朱遂败。

# 梁制府说三事

同年梁构亭制府总督直隶，自言五岁时，有外祖母杨氏无所依倚，就养女家，得奇疾，卧床能将缎被寸寸裂之，亦不知其指力之勇从何来也。一日召梁太夫人曰：「外孙二官以后切不许其立床边，他浑身是火，近之将人炙痛。现在我跟前某姑某舅，人虽物故，而于我有情，时来与我谈笑，一见二官到，无不爬墙升屋而逃者，使我心大不安。」梁太夫人即手麾公出。公不敢再入，时于窗缝中窥探，杨已知觉，蹙额曰：「二官这小儿又来作闹了，速赶他去。」如其言，杨始安寝。亡何，杨病重气绝矣，良久复苏，张目谓梁太夫人曰：「我魂灵要出去，汝家灶神、门神一齐拦住大门，说我不是梁氏之人，不许我出去，奈何？」梁太夫人曰：「当速请高僧来诵经，为母亲忏悔求请，何如？」杨曰：「不知仍教二官来向二神一说，神必首肯也。」太夫人即率公往门灶前代为通说，顷刻间，杨瞑目逝矣。

公宰良乡时，病疟甚剧，夜梦本邑城隍请见，谓公曰：「我亦从前此地县官也，上帝以我居官清正，命我作城隍神。大人所患之症，即我从前所患之症也，后服某药而愈，今以方授公。」口说某药几味，长揖而去。明日服其方，果两剂而愈。查良乡邑志，果有其人。

又宰香河时，有老翁率其女来喊冤，女颇有姿。问：「何冤？」曰：「女为城隍神所据，每夜神以车来迎，便痴迷不醒，必到次日辰刻，才放女归。女已定婚某家，致某家不敢来娶，故求公救。」公曰：「我能治民，不能治神也。」翁曰：「我女说公来城隍庙行香，渠看见城隍神必先出迎。公拜神，神避位答礼。其敬公如是，公肯一言，或神肯听亦未可知。」公窃喜自负，即作文书交翁焚而投之。次日，翁果同女来谢，云：「昨晚神竟不来迎女矣。」

# 官运二则

华雍作淮宁令，有钦差某从广东来，即日将过其境，华遣长随张荣备办公馆。张固干仆，料理齐全，约费百金，而钦差又奉旨往他处审案，遂不果来。

张荣正在彷徨间，适逢江西巡抚阿公思哈拿问进京，路当过此，张荣乃代主人具手本向前迎接，告禀公馆已备。阿公大惊，以为素未谋面，又非属员，何以有此礼文？既而进公馆，则挂彩张灯，牲牢夫役，无不齐全，喜出望外，乃召张荣而谕之曰：「我系被罪之人，一路人情冷落，虽我所提拔属吏，待我如冰，何以尔主如此隆情古道耶？汝主手本我理应璧还，今一番感激之心，诚恐忘记汝主姓名，权将手本留下，以便为日后图报之地。」谕毕，亲自作书与华令，称谢再三，方上马去。张荣归，以情节告知主人。主人责以多事，旁有幕友笑曰：「此奴办差贵重，不如此出脱，叫他从何开消耶！」主人笑而颔之。

未二年，阿公起用山西巡抚；华四参限满，送部引见，奉旨发往山西。初次到辕禀谒，阿公如得至宝，遣家人致意司道曰：「请大老爷缓见，我主恩人到矣。」即开中门，亲迎至堂下，呼老贤弟，握手入内，罗列酒肴，待如上客。华长跪辞谢，惧不敢当。阿公曰：「有恩不报，我是何等人耶！今日我尽我心，明日汝行汝礼。」尽欢痛饮，送上轿而别。司道闻之，莫不刮目。

未半年，题升通判；又半年，题升同知；再升至南安府知府。阿公调任河南，华亦乞养，满载而归。赏张荣二千金，张亦小康。

傅四爷，吏部司官中之能员也。果毅公讷亲掌吏部时，凡众司官说堂有不能了之事，唤傅来，数言而决，讷甚重之。

故事：保举郎中，一正一副。有户部郎中缺出，讷公正荐之，引见于光明殿。傅乍入殿门即跪，上觉其呆，用副荐者。逾年，吏部郎中缺出，讷公又正荐之，傅入殿门又即跪，上不悦，谓讷公曰：「如此等昏人，如何保举？」讷奏：「傅某办事甚好，是以屡荐之。不料其不习朝仪，当是福薄。」上意亦解。

未几，又有保举引见之事，将入朝，讷公训之曰：「汝两次失仪，今次千万留神，勿再蹈前辙，致伤我脸。」傅唯唯。及至引见时，各官背履历毕，并无此人，讷亦不解其故。直至退朝，到午门外，见傅面目青肿，踉跄涕泣而来。讷问故，曰：「司官两次入殿门，见一红袍大人长丈馀，将我拦住，我不得不跪。今番第三次矣。我紧记公爷吩咐之言，以为我再见红袍之人，我当直冲而进，不受其拦。不料其人又在殿上拦我；往前一冲，他手披我颊，提而掷之，遂跌在殿外台坡之下，致伤面目，不能瞻仰天颜，不知前生是何冤孽！自知福薄，求公爷以后亦不必再保举我了。」讷无可奈何。诸司官闻之，咸为骇异。遣人扶至车上，送归其家，随即病发，四日而亡。

# 钱县丞

睢宁县丞钱某权知县事，其地向例：有路毙者，相验时地主出钱八千送官，便可结案。一日，某村来报：「有投河死者。」吏以前例告钱。钱往验尸无伤，命即掩埋。

回公馆后，吏送进地主常例八千，钱将受矣，见钱用红绳穿系，色甚鲜华，不解其故，以问吏。吏曰：「地主家贫，无力出此，不得已，将一女卖与村邻为妾，得价二十四千。因系喜钱，故用红绳耳。」钱思此钱系逼迫而来，不忍滥受，即召其村人诘之，具以实告。乃并召其买妾者晓之曰：「我得人钱而逼之卖女，不仁也；汝乘其急而买其女，不义也。我决不受此钱，汝速退归此女。」其人唯唯。因问卖女者曰：「馀钱尚存否？」曰：「都作衙门胥役使用矣。」钱命胥役追缴，则已彼此饮博，将钱分散。钱慨然顾买女者曰：「吾偿尔钱。」即命给发原数，令村人领女归家，此案遂结。

无何，钱患背疽，昏迷于床。梦青衣人召至一处，殿宇巍峨。上坐王者谓钱曰：「汝大数已尽，幸有一善事，足以抵偿，汝知之乎？」钱茫然不解，王者命判官查簿与观，则所载某年保全卖女一事也。判官奏曰：「此事功德甚大，例得延寿一纪，官至五品。」王首肯之，遂令青衣人送其还魂，疽遂霍然。

钱自此一心行善，凡赈饥埋棺等事，悉捐资为之，官果洊擢同知，而一纪之期已满，背疽又发，家人将理后事，而意尚迟疑，且慰钱曰：「公前有一善，寿尚可延，年来善行甚多，安知冥中不再为益算乎？」钱笑曰：「不然。昔之善无所为而为之也，故阴间重我；今之善，有所为而为之也，恐阴间未心重我。此番数尽，断不能逃。或者有心为善，终与有心为恶者不同，或者他生其有报乎？」不数日，疽溃而卒。
