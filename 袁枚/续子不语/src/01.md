---
title: 卷一
---

# 狼军师

有钱某者，赴市归晚，行山麓间。突出狼数十，环而欲噬。迫甚，见道旁有积薪高丈许，急攀跻执㭾，爬上避之。狼莫能登，内有数狼驰去。少焉，簇拥一兽来，俨舆卒之舁官人者，坐之当中。众狼侧耳于其口傍，若密语俯听状。少顷，各跃起，将薪自下抽取，枝条几散溃矣。钱大骇呼救。

良久，适有樵伙闻声共喊而至，狼惊散去，而舁来之兽独存，钱乃与各樵者谛视之。类狼非狼，圆睛短颈，长喙怒牙，后足长而软，不能起立，声若猿啼。钱曰：“噫！吾与汝素无仇，乃为狼军师谋主，欲伤我耶！”兽叩头哀嘶，若悔恨状。乃共挟至前村酒肆中，烹而食之。

# 几上弓鞋

余同年储梅夫宗丞得子晚，钟爱备至。性颇端重，每见余，执子侄礼甚恭，恂恂如也。家贫，就馆京师某都统家，宾主相得。一日早起，见几上置女子绣鞋一只，大怒，骂家人曰：“我在此做先生，而汝辈几上置此物，使主人见之，谓我为何如人？速即掷去！”家人视几上并无此鞋，而储犹痛詈不已。都统闻声而入，储即逃至床下，以手掩面曰：“羞死，羞死！我见不得大人了！”都统方为辨白，而储已将床下一棒自骂自击，脑浆迸裂。都统以为疯狂，急呼医来，则已气绝。

# 白龙潭

弥勒县旧城集汉夷杂处，环山而居。山麓有白龙潭，宽可数亩，有良田千顷，筑土坝以蓄水。俯临大河，水溢，则启闸以泄。雨时二龙相斗，状如小蛇，或见巨木一段，蒙青苔而竖游，每每冲决坝岸。一日，众农栽秧，值细雨中，飞鱼大小成对，如摆队伍，有绛衣女子持扇挥之，偕至潭中，随即不见。相传龙女归宁云。

夷人侬二家，天将暮，忽来衣孝服者，云来投宿。问其所需，则索卧房一间，一大缸满贮清水而已。侬疑客浴，遂如所请，并欲为备酒食。客曰：“不必，惟有一事相烦，更当重谢。”侬问：“何事？”客曰：“此地龙潭后有大树，君往伐之。俟其将断，先用巨绳缚住，俟潭中有两羊相斗。即断绳倒树。”侬许之。

黎明伐树，果见潭中水沸如潮，有黑白二羊出斗。侬思当是此时，乃断绳而倒树，黑羊跃出，水亦平复。急归，欲告客以请功，客竟遁矣。问妻，妻曰：“客在房，未尝出户。”乃共搜之。疑其在缸，启覆观之，则黄金满焉，始知客即白龙化身，争潭求助者。于是潭遂以白龙名，而侬家至今称首富。

# 露水姻缘之神

贾正经，黔中人，娶妻陶氏，颇佳。清明上坟，同行至半途，忽有旋风当道，疑是鬼神求食者，乃列祭品沥酒祝曰：“仓卒无以为献，一尊浊酒，毋嫌不洁。”祭毕，然后登墓拜扫而归。

次春，贾别妻远出。一日将暮，旅舍尚远，深怯荒野无可栖止。忽有青衣伺于道旁问曰：“来者贾相公耶？奉主命，相候久矣。”问：“为谁？”曰：“到彼自知。”遥指有灯光处是其村落，私心窃喜，遂随之去。

约行里许，主人已在门迓客，道服儒巾，风雅士也。楼阁云横，皆饰金碧。贾叙寒暄问曰：“暮夜迷途，忽蒙宠召，从未识荆，不解何以预知，远劳尊纪？”答曰：“旧岁路中把晤，叨领盛情，曾几何时，而遽忘耶？”贾益不解。主人曰：“去年清明日，贤夫妇上墓祭扫，旋风当道者即我也。”贾曰：“然则君为神欤？”曰：“非也，地仙也。”问所职司，曰：“言之惭愧，掌人间露水姻缘事。”贾戏云：“仆颇多情，敢烦一查，今生可有遇合否？”仙取簿翻阅，笑曰：“奇哉！君今生无分，目下尊夫人大有良缘。”贾不觉汗下，自思妻方少艾，若或有此，将为终身之耻，乃求为消除。仙曰：“是注定之大数，岂予所得更改？”贾复哀求，仙仰天而思，良久曰：“善哉！善哉！幸而尊夫人所遇庸奴也，贪财之心胜于好色。汝速还家，可免闺房之丑，不过损财耳。”贾屈指计程，业出门四日矣，恐归无及，又思为蝇头微利而使妻失节，断乎不可。乃辞仙而归，昼夜赶行。

离家仅四十里，忽大雨如注，遂不得前。明午入门，则见卧房墙已淋坍，邻有单身少年相逼而居，回忆仙言，不觉叹恨。妻问：“何叹？”曰：“墙坍壁倒，两室相通。彼此少年独宿，其事尚可言？而来问我乎！”妻曰：“君为此耶，事诚有之，幸失十金而免。”贾询其故，曰：“墙倒后，少年果来相调，予逃往邻家，不料枕间藏金遂被窃去。今渠怕汝归，业已远飏。”问金何来，则某家清偿物也。贾鸣官擒少年笞之，而金卒难追。此事程惺峰为予言。

# 缢鬼申冤

新安赵天如，授徒黄氏。酷暑畏热，夜不成寐，向居停请易卧室。居停为指数处，皆不当意，惟一楼院内多花树，清风徐来，赵喜之，黄似不可。赵疑切近内室，黄曰：“非也。上有鬼魅，故未敢令先生居。”赵云：“无妨。”遂移榻焉。秉烛以待。

夜半，忽闻梁间有声，观之，则弓鞋双垂而下，年二十许之美人也，凭栏望月，取妆奁作梳沐状。复行至厢楼，揭起覆瓦数沟，取出白镪六封摊几上，展玩叹息。仍复包裹藏瓦沟中，覆盖如故，转身至赵榻前，将掀帷幕。赵下榻叱逐，直至楼下。入后园竹林中而没。窥之，内有新厝棺，心知即此祟。

明日晤居停，问曰：“后园之鬼，得无自缢者乎？为君家谁？”黄不觉泣下，曰：“死者为吾爱妾张氏，性最敏慧，掌出纳银钱。一日收某处租三百两，甫交未几，及吾急需，则乌有矣。予一时盛怒，以污蔑之言骂之。讵知渠忿，竟寻短见。”赵曰：“是君暴急之过。然其事可得终明乎？”曰：“未也。”问：“有子否？”则现拜门墙者是也。赵曰：“请为白其冤。”拉黄登楼，揭瓦沟取金出，果然原物也。

其夜，见鬼复下如前作梳沐状，取笔题诗于墙，向榻前再拜而去。诗曰：“小婢偷金去，私藏瓦上沟。今朝冤始雪，我恨亦全休。”自后，此楼安静矣。

# 执锡二童

顺治进士蒋封翁，名伊，求嗣于灵岩。梦禅僧指执锡二童为之子，因举长子，名之曰陈锡，后为云贵总督。晚年尝曰：“吾命中尚应得一子。”久之，梦其中堂曝锦被一床，一龙蟠裹其间。适佃户曹姓者送租，并携其女至，甫十馀岁，裹旧锦衣嬉笑。公见大惊，遂留纳之，生文肃公。

# 赵氏三世为神

常州赵恭毅公为康熙名臣，人所共知。薨后，有苏州过姓者尝识公于生前，后泛舟洞庭，薄暮，见大舸顺风而来，旗灯皆书湖广城隍司，心窃异之。及迫视，则公危坐舟中，方据案视事。

又陆先生子静，善敕勒之术。尝伏坛至二天门外，见公亦在二天门奏事。其子侍读公，以大臣子弟效力肃州军前，恭毅公薨，恩许奔丧，侍读哀毁遘疾，病中每目诧曰：“呕吐满地，使人难堪，吾何为居此职耶！”众问其职，曰：“痰火司也。”家人不知痰火司为何神。越日，祷于东岳行宫，则两庑果有痰火司神。病革，人见痰火司灯笼入门，遂瞑。

其子副使公没后，逾年，洪氏姑病昏不省人事，恍惚至一衙署，见公自内出，讶曰：“妹何为来此？”延入，谈家事甚悉。姑问：“兄现作何官？”曰：“巡海道也。事繁，刻欲他出，不能留汝。”且曰：“汝嫂亦不久人间，家中多事，可属两侄慎之。”遣二役持香送归。及苏，室中尚有馀香。未几，族人以立嗣兴讼，弥年不宁。又未几，其嫂黄恭人下世。

# 张少仪观察为桂林城隍神

长洲顾某，以父久病祷于神，愿以身代。一日，梦城隍神遣隶摄至署前，不得即入。见有肩舆远来，顾侧立以待，乃其师也。自舆中出，执手慰劳，且曰：“余已为某方土地，生何事至此？”顾具以告，曰：“此大孝，吾当为汝白之。”良久出曰：“今日神有事，当改期。”遂苏。

越日，隶摄如前，至则神召入，问其父病状，对曰：“骨瘦如柴。”神大怒，趣隶杖之。顾不解，呼冤。未几，内送一纸条出，神见之，色始霁，曰：“汝父设药肆，某年大疫，不索药值，功德甚大，且怜汝孝，可以延寿一纪。”顾谢而出，问旁人：“神何以怒？”曰：“兽中惟豺最瘦，世人多讹作‘柴’。神始闻之，以为比父于兽，故怒。赖幕客辨明，乃免。”

署前所见诸人，皆其乡先辈以刑辟死者，一人被缧绁，一人将递解远行。顾不识，问之，曰：“此原任知府某，为其部民所诉，张公为桂林府隍神移牒取之耳。”问：“张公何人？”曰：“余亦忘其名，尝任云南粮储道，今河南巡抚毕公舅氏也。”

张名凤孙，字少仪，长洲人，与余同举鸿词科，少时有“张三子”之目。三子者，孝子、君子、才子也。生平多厚德，宜其为神。然冥中不知其名，但以戚党官位相炫耀，毋怪人之好谈显者矣。

# 尸合

山东王伦之乱，临清焚杀最惨，男女尸填河，高于岸者数尺。贼既平，启闸纵尸顺流而下，无赖者窃剥其衣，故尸多裸露。忽一女尸，年可十七八，裸仰水面，流至闸侧，左足挂闸而止。俄一男尸，年略相似，裸流而下。甫至闸间，忽跃水而起，与女尸合抱，颈股交压。众以篙拨之，竭力不能开。须臾流去，亦不辨其谁氏子也。

# 葛先生

河南汲县李秀才，就馆村落。夕行迷路，远望丛木间灯火，趋之，见一茅舍，隐隐有读书声。叩其门，主人出迎，年四十许，见李延入，自称葛姓，素好读书，厌尘市嚣杂，故隐此僻处。且言其妻在家乏食，为妻母逼嫁，明日将投河，惟君能救，望乞垂援。言之泣下，李唯唯。因就止宿，茵褥精洁。

既明，身卧冢上，并无屋舍，李骇极趋归。道遇一妇，衣绿衣，行且泣，临水将自投。李挽止之，询其所以，则葛姓妻也，孀居乏食，父母欲夺其志，故觅死耳。李以去舍不远，邀归，与妪共述其异，养为己女。李年迈已五十馀，忽举一子，视其眉目，酷肖所遇葛姓者。戏以“葛先生”呼之，儿辄笑投其怀。

# 天后

林远峰曰：天后圣母，余二十八世姑祖母也，未字而化，灵显最著，海洋舟中，必虔奉之。遇风涛不测，呼之立应。有甲马三，一画冕旒秉圭，一画常服，一画披发跣足仗剑而立。每遇危急，焚冕旒者辄应，焚常服者则无不应，若焚至披发仗剑之幅而犹不应，则舟不可救矣。或风浪晦冥，莫知所向，虔祷呼之，辄有红灯隐现水上。随灯而行，无不获济。

或见后立云际挥剑分风，风分南北。船中神座前必设一棍，每见群龙浮海上，则风涛将作，焚字纸羊毛等物，不能下，便令舟中称棍师者焚香请棍，向水面舞一周，龙辄戢尾而下，无敢违者。若炉中香灰无故自起，若线向空而散，则船必不保。

余族人之父某，言其幼时逢漳郡官兵征台湾，祭纛教场中，某随父往视，见后端坐纛上，貌丰而身甚短。急呼父视之，已不见。

# 阴氏妹

吴郡申衙前阴某，有妹才十二岁。时方中秋，家人方共饮，闻比邻妇逆其姑，诟谇声甚厉。妹忽变色起，持刀直入其家，毁其几案，捉妇将刃之。家人奔救，女力甚猛，五六人持之方得脱。挟归问其故，犹拗怒咆哮，厉声曰：“我必杀此妇报其母。”家人强之卧，则鼾睡矣。醒而诘之，惭汗啜泣，不自知其故。

# 虎投河

绍兴西乡，溪水甚深。一儿戏溪上，见虎来，儿窜入水，泅而出没，且觇之。虎坐岸上眈视良久，意甚躁急，涎流于吻。忽跃起扑儿，遂堕水中，愤迅腾掷，溪水为沸，数跃数堕，竟不能起。儿获免而虎溺死。

# 武夷君

大兴朱竹君学士，督学安徽。梦上帝召复武夷君位，先生以文集未成泣辞，帝许之。醒而述其事于贵池令林梦鲤，闻者共异之。后视学闽中，谒武夷君庙，庙内施设位置，与梦中一一吻合，心益异焉。任满复命，无疾而终。余按：宋人说，杨文公初生时，遍身紫毛长一尺，自呼“武夷君”，与竹君先生相似。

# 九华山

九华山最著神异。相传明季海公刚峰雨中皮靴登山，同伴告以皮靴乃牛皮所作，是荤非素，不可著也。乃易草履，随众参神。指庙中鼓问神曰：“此亦皮也，宁非荤耶？”言毕，忽霹雳从庙起，将鼓击碎，至今庙鼓无敢用皮，以布代焉。有江南太平人顾翁，生一子一女，皆成立而妻死，块然老鳏。为子娶农家女姜氏，年十七，性仁孝，翁爱之。亡何，翁疾作，而子未归，姜闻呻吟声，禀请延医。翁曰：“我足疾也，但须温暖便差。”姜曰：“果若是，又何难？”乃为翁抱足眠，盖惟知尽孝，不解瓜李嫌者。

次春子归，道经妹家，妹以嫂孝告之。不能无疑，而难于发口，乃暮而抱幞被于别室，不与姜眠。姜心疑骇，问其夫。夫曰：“汝闻世上有翁媳同眠者乎？”姜始大悟，曰：“吾哀翁老病，实与同眠，此心惟天佛知之耳。”其子笑而不答。

一日，闻邻妪鸣锣诵佛声，出问：“何作？”曰：“将朝九华。”姜即附伴同行。焚香跪拜毕，见对山香炉峰悬崖绝壁，问：“彼何名？”老衲曰：“此处名龙口香，心迹不能自明，可质证于鬼神者往焉。”姜闻大喜，执香前往。老衲阻之曰：“予作沙弥至今老矣，未见有敢登者。况娘子纤纤莲步，岂可冒险者？”姜不听，直抵其处，看者心悸。果及半山而堕，众惜其已成齑粉矣。

邻妪归，急告其翁，翁怪其谬，曰：“吾媳昨已返舍。”引邻妪入，果见姜瞑目盘膝坐蒲团上。妪等惊曰：“此即活佛，何须更朝九华！”于是齐声念佛而朝拜之。姜始张目而起，共验蒲团，上有“九华山置”四字在焉。共问翁：“汝媳何时还家？”翁曰：“昨闻院中有声，心疑为贼，偕子往视，则飞下吾媳也，目瞑若死，气息奄奄，故抬诸室。问之，则曰：‘媳欲表心迹，故含忿而往，并未虑及生死。不料山高千寻，足软便堕，亦不知何由而归家。”妪乃为翁父子述其事，于是夫妻相抱大哭，远迩惊异。嗣后，朝九华者，先来礼姜云。

# 张稿公

张稿公者，滇南总督衙门掌稿吏也，诚朴无私，历任制府多信服之。一夕早起开门，见缢尸高悬，细认为某甲，缘讼事求稿公左袒而本许者，因复闭门静坐，以听外信。及朝暾上，再启门，则缢尸已不见矣，私心窃喜。旁午，忽闻县令出城相验，访死者为谁，则门上缢尸某甲也。始而骇，继而疑，终莫解其故。

数月后，遇市上卖菜佣赵某问曰：“某月之晨，君见缢者惊乎？”稿公闻之，招赵入室，款以酒食，问：“何以知？”赵曰：“是予负去，安得不知？”稿公曰：“我尔不相识，何故负尸？且负尸甚早，城门栅栏未启，奈何？”赵曰：“予亦不解其故。是日五更贩菜，途遇友人，召予来此，曰：‘汝负此尸到某处，必有厚利，胜于贩菜。’予虑城栅未开，友曰：‘无伤，但从我行。’从之，及栅栅开，至城城开。”稿公问：“友人姓名为谁？”曰：“认其人，未问其姓，亦市上交好者也。借去烟插，至今尚未见还。”稿公出百金谢之，嘱勿扬言而别。

一日，赵闲步入城隍庙，见十殿中有泥鬼挂烟插，颇似己物，细认不谬，因摘去，且戏曰：“何久假不归耶？”次早在市卖菜，见前遇之友责曰：“似尔为人，极难相与，一烟插之微，何即在大众前笑我？”赵方欲道契阔，问姓字，适呼买菜者又至。一掉头间，其友渺然不见。

# 受私桥

临安府张大与李二为莫逆交，李家虽屡空，然赋性不苟，故张重之。一日向张道贫苦，张适有积金数百，因尽出以付李，相约除存本外，瓜分其利。

不料数年间，李资本尽丧而归，闭门高卧，绝不见张。张静待之，许久不至，值嫁女期迫，因登李门问之。李置若罔闻，张怒，互相争詈，观者如堵。问张，则言李无良；问李，则言张冒骗。两无中据，难定曲直。李哓哓不屈，张愈忿，曰：“汝明日若敢赴城隍庙盟誓摸钱，吾即休矣。”李谩应之，盖邻人信鬼神，相传城隍神最灵，神前熬油锅，置钱其中，理直者手摸不烂，否则必烂，故胁之。

明日，张果来追李，李亦不惧，同往至庙，撞钟鼓，陈颠末，然后置铁铛熬沸油，掷一钱于油中，令人手摸。李竟取出而手无恙，于是众咸非张，张亦不能再辩。

后李别作生业，数年间满载而归，于是计算张氏本利若干，尽为归楚，亲登其门。张曰：“交已绝矣，义不受金。”李曰：“实借君物，何敢负德，待来世作牛马偿耶？”推让再三，张终不受。于是乡里为之区画，庙前有板桥已朽，请将此金易之以石，并问李曰：“前既昧良，何敢盟誓？”李笑曰：“彼时非敢昧良，实恐一经承认，即须原物，粉骨难偿，故先至庙祷神默佑，待发财时再报答张友，不意神灵如是。”众闻之咸笑曰：“城隍神乃受君私耶！”后桥成无名，因颜其桥曰“受私桥”。

# 曹公梦

海阳曹孝廉铨得广西某县，亲友来贺，公欲引疾不赴，曰：“幼年曾作异梦，几时入泮，几时娶婚，几时生子，中举选粤西某县，为穿白甲二将军所害。细记所历，一一皆验，不爽毫发。今所选缺，又恰符合，地多苗蛮，野性莫测，先几之兆，可不趋吉而避凶哉！”于是有言梦不足征者，有以期年半载相机进退劝者，公不得已就道。及抵某县，民淳吏朴，公甚安之。

数年后，忽有呈开银厂者，公为转详。奉上檄委公采办，公亲诣厂所，视其开挖。及矿，则见白气二道，宛如长虹，直冲公前。公惊而仆，返馆舍，至夜半竟卒，家人方悟白甲之征。

# 治妖易治人难

汉阳令刘某，性方鲠，治祝由科邪教过严，有奸民上控抚军，抚军戒饬之，公抗言抵触，抚军怒曰：“若果才能，有沔阳州某案，若能审办乎？”刘唯唯。先是，沔阳有金桂姐受黄氏聘，及婚期，彩舆迎至家，则两新妇齐出，簪珥服饰，声音体态，无不相肖，因之未敢成礼，仍以两女归金。金父母无从分别，于是两姓均以人妖莫辨诉官，由州至抚，案悬半载，俱未能决，故抚军以之难刘。刘禀请提案至抚军公署候审，并请临审时借用抚军宝印，抚军许之。

临期，公唤两女隔别细鞫，并其父母庚甲、产业、陈设，一一盘诘，及核供词，如出一口。公乃唤二女至案前曰：“观汝二人，原是一胞双女，若并断与黄家，恐尔父母不肯。吾今特设一鹊桥在此，能行者断合，否者断离。”乃铺白布如桥，从仪门直接公座，命二女行布上。一辞不能，盈盈泪下；一则欣欣然喜见于面。公叱泪下者，逐出署外，唤喜者登布上。此女如履平地，步至公前。公暗擎院印，从头击下；两旁覆以网，乃现为狐，投之江中，于是案结。抚军大悦，奏升汉阳府知府，从此遐迩歌龙图再出矣。

汉阳有茶客携重资归，中途为盗所追，奔至汉川，求救于逆旅主人。主人沉吟至再曰：“诚若是，则此处非君所宜栖，可速投某武孝廉家，庶保无虞。”引至孝廉家。孝廉兄弟为具酒食，扫卧榻，嘱曰：“倘夜间有动作，但安眠，毋轻出视。”客寝矣，兄弟秉烛待盗。盗果踪至，彼此格斗，被孝廉杀其四，馀三盗逾垣逃。

天明，呼客起，赴县呈报。讵知客出未几，府差早至，将孝廉兄弟锁去，盖黠盗伪作茶客，先以谋财害命，连夜赴府击鼓求救，故刘公发差就近将孝廉兄弟拘到问供。孝廉兄弟陈述颠末，请释一人保家。公不许，并下于狱。盗返入孝廉家，将其家口尽杀而逸。及公觉，急释之，已无及矣。

呜呼！公能断狐，竟不免为盗所卖，岂非治妖易，治人难耶！

# 伏波滩义犬

伏波滩，入广之要区，因其地有汉伏波将军庙而名也。某年，有客收债而返，泊其处，船户数人夜操刀直入曰：“汝命当毕于斯，我辈盗也，可出受死，勿令血污船舱，又需涤洗！”客哀求曰：“财物悉送公等，肯俾我全尸而毙，不惟中心无憾，且当以四百金为酬。”盗笑曰：“子所有，尽归吾囊橐，又何从另有四百金？”客曰：“君但知舟中物，岂识其馀。”乃出券示之曰：“此项现存某行，执券往索可得。惟我清醒受死，殊难为情，请赐尽醉，裹败席而终，可乎？”盗怜其诚，果与大醉，席卷而绳缚之，抛掷于河。

甫溺，有犬跃而从焉，俱顺流傍岸。犬起抓击庙门，僧问为谁，不应；及启关，见犬走入，浑身淋漓，衔僧衣不放，若有所引。随至河边，见裹尸，俱欲散去，犬复作遮拦状。僧喻其意，抬尸至庙。抚之，酒气薰腾，犹有鼻息。解其缚，验席上有齿痕，始知是犬啮断，乃与茶汤而卧。

明晨，客醒曰：“盗走水路，我辈从陆告官，当先盗至。”盖度其必执券而往某行也。僧诺，与俱。盗果未至，因告行主人以故，戒勿泄。俄而盗果持券至，主人伪为趋奉，遣客鸣官，遂皆擒获。客偕犬同归，终老于家，不复再出，著《义犬记》。

# 浮海

王谦光者，温州府诸生也。家贫，不能自活，客于通洋经纪之家。习见从洋者利不赀，谦光亦累资数十金同往。

初至日本，获利数十倍。继又往，人众货多，飓风骤作，飘忽不知所之。见有山处，趋往泊之，触礁石沉舟，溺死过半，缘岸而登者三十馀人。山无生产，人迹绝至，虽不葬鱼腹中，难免为山中饿鬼，众皆长恸。昼行夜伏，抬草木之实，聊以充饥。及风雨晦冥，山妖木魅，千奇万怪来侮狎人，死者又十之七八。

一日，走入空谷中，有石窟如室，可蔽风雨。傍有草，甚香，掘其根食之，饥渴顿已，神气清爽。识者曰：“此人参也。”如是者三月馀，诸人皆食此草，相视，各见颜色光彩如孩童时。

常登山望海。忽有小艇数十，见人在山，泊舟来问，知是中国人，逐载以往，皆朝鲜徼外之巡拦也。闻之国王，蒙召见，问及履历，谦光云系生员，王笑曰：“道不行，乘桴浮于海耶！”因以“浮海”为题，命谦光赋之。谦光援笔而就，曰：“久困经生业，乘槎学使星。不因风浪险，那得到王庭。”王善之，馆待如礼，尝得召见，屡启王欲归之意。又三年，始具舟盗，送谦光并及诸人回家，王赐甚厚。谦光在彼国见诸臣僚，赋诗高会，无不招至，临行赆饯颇多。

及至家，计五年馀矣。先是，谦光在朝鲜时，一夕梦至其家，见僧数甚众，设资冥道场，其妻哭甚哀，有子衰绖以临，谦光亦哭而寤。因思，数年不归，家人疑死设荐固也，但我无子，巍然衰绖者为何，诚梦境之不可解也，但为酸鼻而已。又年馀抵家，几筵俨然，衰绖旁设，夫妇相持悲喜。询其妻，作佛事招魂，正梦回之夕。又问：“衰绖为何人之服？”云：“房侄入继之服也。”因言梦回时，亦曾见之，更为惨然。

# 刑天国

谦光又云：曾飘至一岛，男女千人，皆肥短无头，以两乳作眼，闪闪欲动；以脐作口，取食物至前，吸而啖之；声啾啾不可辨。见谦光有头，群相惊诧，男女逼而视之，脐中各伸一舌，长三寸许，争舐谦光。谦光奔至山顶，与其众抛石子击之，其人始散。识者曰：“此《山海经》所载刑天氏也，为禹所诛，其尸不坏，能持干戚而舞。”

余按颜师古《等慈寺碑》作“形天氏”，则今所称刑天者，恐是传写之讹。又：徐应秋《谈荟》载：无头人织草履，盖战亡之卒，归而如生，妻子以饮食纳其喉管中。如欲食则书一“饥”字；不食则书一“饱”字。如此二十年才死。又将军贾雍被斩，持头而归，立营帐外问：“有头佳乎？无头佳乎？”帐中人应曰：“有头佳。”雍曰：“不然，无头亦佳。”此亦刑天之类欤？

# 万年松

广东香山县凤凰山有万年松数株，西洋人架梯取之，其松忽上忽下，随梯转移。洋人怒，用鸟枪击之，连发数十枪，卒不能得。松至今青葱如故。

# 虹桥板

福建武夷山大藏峰山洞中凹处有大木千百条，横斜架立，千万年不朽不落，色如陈楠。朱文公云：是尧时居民所栖避洪水处，后水退而木存。然木状非受过釜斤者，山洞罗列群水，如民间开木行者然。山下滩水湍急，舟不能泊。余至武夷亲见之。后到杭州，又见孙景高家藏虹桥板一片，木微香，肌纹细润，梁山舟侍讲镌诗其上。

# 天上过船

乾隆五十年五月十四日，风雷大作，仪征县江边一客船被风吹至空中，落在洪泽湖沙滩上。舟中米客六人及器物盘碗俱丝毫无损。但据扬州人云，是日亲见有一船从云中过去，初意犹以为大鸟也。
