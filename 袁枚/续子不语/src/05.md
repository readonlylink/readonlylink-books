---
title: 卷五
---

# 夺舍法

庄怡圃言在西番途次，憩一庙侧，旁有毙马，风来腥秽不可忍，欲行又苦足疲。正踌躇间，俄有老僧偕一少年来，亦憩息庙隅。少者谓老僧曰：「徒弟，速遣死马去。」老僧即垂目不语。久之，死马忽动，跃然起，向下风行二里许复倒路侧。僧乃开目谓少者曰：「已遣去矣。」此用夺舍法，然其法有夺生、夺死不同。夺生者易其魂仍载其魄；夺死者无魄可袭，夺舍后尚须修炼以养魄。今西藏红衣喇嘛悉知其术，在《楞严经》为投灰外道是也。

# 尸奔

尸能随奔，乃阴阳之气翕合所致。盖人死阳尽绝，体属纯阴，凡生人阳气盛者骤触之，则阴气忽开，将阳气吸住，即能随人奔走，若系缚旋转者然，此《易》所谓「阴凝于阳必战」也，故伴尸者最忌对足卧。人卧，则阳气多从足心涌泉穴出，如箭之离弦，劲透无碍。若与死者对足，则生者阳气尽贯注死者足中，尸即能起立，俗呼为「走影」，不知其为感阳也。唯口不能言，其能言者，为「黄小二」之类，为老魅所附。

陈聂恒《边州闻见录》载：有客山行，途中闻呼其名者，不觉应之。暮投主人宿，告以故。店主曰：「客无忧，我能治之。」夜，携剑同客寝，外打三更，果闻有呼客者，声在墙外。问：「为谁？」答曰：「我黄小二也。」启门逐之，见有物如人，奔入一冢而没。

明日询其居邻，知为新死而葬者，相与报官起验。其尸斑烂五色，店主曰：「是也，然犹未成精。」与众四觅，入深山中，见遗骸一具，亦五色生毛，曰：「此其黄小二矣。」焚之，果啾啾作声；及焚新葬之尸，了无他异。盖槁死之魂，久则成魅，特借新死之体以祸人。无所借，则久而为眚。若遇雷火击散其气，又能布而为疫，此皆山川沴戾之气偶中于身后故也。

# 骷髅三种

地中有游尸、伏尸、不化骨三种，皆无棺木外袭者。游尸乘月气，应节而移无定所；伏尸则千年不朽，常伏地；不化骨乃其人生前精神贯注之处，其骨入地，虽棺朽衣烂，身躯他骨皆化为土，独此一处之骨不化，色黑如䃜玉，久得日月精气，亦能为祟。故负米者死，肩骨后朽；舆夫死，腿骨后朽，以其生前用力，为精气结聚，故入土不易朽。伏尸亦然，伏尸久则受精气为游尸，又久而为飞行夜叉。《岣嵝神书》云：「老蛤能辟伏尸。」

# 人气分尘

世皆积尘，人气能分尘，故目不见尘也。尘能朽物，故宫室无人住则易朽。然屋宇年久则又积受人气，与日月风露之气交感，而生影于木石中，如《含文嘉．夏鼎图》所载，门屋市圂，池泽器具，悉能成精，有名字可呼。百年有影，千年则积影成形。此屋日有人住，则精气不能外越，以常为纯阳之气所逼，仅伏形于内，成金水内景之象。一经封闭，数十年不得人阳气，则阴气日逼，而内之阳气悉达于外，于是有声有形而出焉，成火日外景之象。惟无质而借气以成形，故能幻变一切，此内生之邪，非外来者之乘虚而据者也。燃火酒照之，则真形立见，闻硫黄气亦退避。

# 鬼气摄物

赵衣吉曰：凡鬼物摄人及器具，皆用气禁，能以小容大。予少时，读书西城童佛庵韩姓家，亲见其家老仆为冤鬼所缠。一夕忽失所在，而门户四隅皆扃，已死于二里外桑园中，颈有手掐痕，青色，究不知从何出户。乙酉馆常山，见有为妖祟者，摄其人入石穴中。穴不甚大，仅容其身，穴口如盏。呼之则应，终不可出。破石取之，其人已死。又予戚唐姓家为狐祟，一日，其妇觅镜不得，后取瓶插花，觉瓶倍重于昔，视之，则失镜宛然在中。口小腹大，亦不知何由而入。此皆以气禁。《汉书．方技传》有禁架之术，即此法也。

# 山魈怕桑刀

常山璩紫庭贡士有书塾在东门外山中，时有山魈出没其间，土人习见，亦不为怪，呼为「独脚鬼」。皆反踵而行，其来必有风。云其怪最怕桑刀，以老桑削成刀，斲之即死。悬桑刀于门，亦避去。山魈爱听歌，有张某馆衢州山中，每夜山魈踯躅而来，强嬲唱曲。

# 驱疟鬼咒

道书疟鬼皆分干支值日，有名字，某日得病，查其名，即可以符驱之。其不以日者，更属狂疟之鬼，尤狓猖为崇，名岳子贵，必须用值日之鬼拘之，所谓以贼攻贼也。然持此法行之，亦间有未验者，不如《太平广记》载「驱邪疟鬼咒」甚验。云：「勃疟勃疟，四山之神，使我来缚。六丁使者，五道将军，收汝精气，摄汝神魂。速去速去，免逢此人。」凡人疾发时，朗诵不彻，寒热即散，汗出而愈。张雨村先生业鹾台州，亲试有验，传人无不效者。

# 阴沉木

阴沉木，湖广施南府属山中土产此物，悉掘地得之，名阴沉木。质香而轻，体柔腻，以指甲掐之即有陷纹，少顷复合，如奇楠然。土人云，其木为棺，入土则日重，重则沉，葬千年后，其棺陷入地数十丈，亦坚重如铁，故宝贵之。施南买，不过六七十金，可得佳料一具；载至汉口，非千金不易购，以出水脚费大也。盘古以前无可考，有相传近混沌之上代，乃脱高龙汉也。老聃生于龙汉元年，见道书。

# 织登科记

昔有人误入星渚，见一女织缣，缣上多古篆，不识。问之，曰：「此今年登科记也，以呈上帝。」夫登科记必织，登科文必铸，天上之重科目如此，《千佛名经》岂虚语哉！若杨琼芳因贡院失火得元，又何异前明焦状元故事耶！当时人语曰：「不因南院火，安得状元焦！」

# 朱鹿田

朱鹿田先生官刑部郎中时偕大学士马公赴河南查办事件，路宿公馆，卧室三间，朱与马对房而居。时七月十六日，月色皎甚，朱患热不寐。三更忽有风来，门户自开，见白气如虹，蜿蜒进内，近朱帐。朱以拂击之，气即出。朱蹑其后，见气入马卧闼。少焉退出，有红光一道逐气交绕，白气不胜，形亦渐微，即出门去，红光亦回，不复追逐，门户又闭。听马则鼾声如雷，似不觉者。次日，耳房报随从家丁死者二人，皆身软如绵，不知何病。

# 飞僵

凡僵尸，久则能飞，不复藏棺中。遍身毛皆长尺馀，毵毵披垂，出入有光。又久，则成飞天夜叉，非雷击不死，惟鸟枪可毙之。闽中山民每每遇此，则群呼猎者分踞树杪击之。此物力大如熊，夜出攫人损稼。

# 程嘉荫

赵衣吉曰：予幼与程嘉荫同学，嘉荫有巧思，性好道，与范羽士交，得其《奇器录》一本，能为木牛，亲见其制。外式人尽能之，惟中设机各异。其喉舌下横直木，一系舌根，一坠心，心以铅为之；木四边有孔窍，悉用絙穿，贯通于足。行则心摇，铅体重坠，则木一头下垂；少则舌本间又复下垂，则铅心又为所举而向上。如是俯仰，则足上所贯絙，曳足屈伸而行，但甚缓，不能驰。加重物于背，则行亦钝滞。程云尚有九风轮木加，内五以合五藏，外四以像四肢，则行疾如飞，数百斤皆可负。拈其舌转则铅机横搁腰上，贯绳曳起，足即曲卧，与俗传武侯木牛式及壬遁诸书，西洋木牛法皆异。

亦能造寄话筒。筒间寸许，有闸隔之，内有机闭气，人向筒语毕则闸之。闸有次第，若乱开，则不成句矣。据程云，此法可贮百日，过百日则机微气散。

惜早夭，父母以其用心过甚呕血死，故其所得诸书悉焚去，勿留以祸弟也。

# 水虎

《尔雅》：虎，有角曰？，能行水中。而不知水中实有虎也。康熙中，朱鹿田先生曾见松江提督养一虎在池中，以铁栅围之，名曰水虎。饲以鱼虾，不食生肉。《象山志》：里民渔于海，网得一雄虎，在网中犹活，出水即死。剖之，腹中有三小虎。此盖鲨鱼感气而化也，未登陆即为网获。

# 绿郎红娘

《广语》：广州女子年及笄，多有犯绿郎以死者；男子未娶，多有犯红娘以死者。谚云：「女忌绿郎，男忌红娘。」红娘亦曰「过夭」，绿郎亦曰「附马」，有犯者须斋醮祷祀驱之。倘男犯绿郎，女犯红娘，其病不救，盖亦妖鬼，犹金华之猫魈。

# 文人夜有光

爱堂先生言：闻有老学究夜行，忽遇其亡友，学究素正直，亦不怖畏，问：「君何往？」曰：「吾为冥吏，至南村有所勾摄。」适同路耳，因并行。

至一破屋，鬼曰：「此文士庐也，不可往。」问：「何以知之？」曰：「凡人白昼营营，性灵汨没，惟睡时一念不生，元神朗澈，胸中所读之书，字字皆吐光芒，自百窍而出。其光缥缈缤纷，烂如锦绣。学如郑、孔，文如屈、宋、班、马者，上烛霄汉，与星月争耀；次者数丈，次者数尺，以渐而差，极下者亦荧荧如一灯，照映户牖。人不能见，惟鬼神见之。此室上光芒高七八尺，以是知为文士。」

学究问：「我读书一生，睡中光芒当几许？」鬼嗫嚅良久曰：「昨过君塾，君方昼寝，见君胸中高头讲章一部，墨卷五六百篇，经文七八十篇，策略三四十篇，字字化为黑烟，笼罩屋上，诸生诵读之声，如在浓云密雾中，实未见光芒，不敢妄语。」学究怒叱之，鬼大笑而去。

# 狐仙正论

献县令明晟，应山人，尝欲申雪一冤狱，而虑上官不允，疑惑未决。门役有王半仙者，与一狐友，言小休咎多有验，遣往问之。狐正色曰：「明公为民父母，但当论其冤不冤，不当问其允不允，独不记制府李公之言乎？」门役返报，明为惧然。

因言制府李公卫未达时，尝同一道士渡江。适有与舟子争诟者，道士太息曰：「命在须臾，尚较计数文钱耶？」俄其人为帆脚所扫堕江死，李公心异之。

中流风作，舟欲覆，道士禹步诵咒，风止得济。李公再拜，谢更生，道士曰：「适堕江者，命也，吾不能救；公贵人也，遇厄得济，亦命也，吾不能不救，何谢焉。」李公又拜曰：「领师此训，吾终身安命矣。」道士曰：「是不尽然。一身之穷达，当安命；不安命则奔竞排轧，无所不至。李林甫、秦桧即不倾陷善类，亦作宰相，彼自增罪案耳。至国计生民之利害，则不可言命。天地之生才，朝廷之设官，所以补救气数也。身握事权，束手而委命，天地何必生此才，朝廷何必设此官乎？晨门曰『是知其不可而为之者』，诸葛武侯曰『鞠躬尽瘁，死而后已』，此圣贤立命之学，公其识之。」李公谨受教，拜问姓名，道士曰：「言之恐公骇。」下舟，行数十步，翳然灭迹。

# 外国

外国之异，传闻最多。高丽有狗站，以四狗挽车。无启国人死心存，埋之地中，百年又复为人。土哈国昼长夜短，日没顷刻即出。沙弼国日入时声如雷，国中必鸣金鼓以乱之，否则小儿惊死。大耳国耳长七尺，阔四尺，人卧，以一耳为褥，一耳为被。宁台外人，至冬必蛰，如蛇虫状，不饮不食，不语不言，逢春则蠕蠕而动，饮食来往如初。又某国民百年一蛰。雷州民吃熟肉，咒之变生肉，再咒变猪羊，仍还原形，再咒之仍为熟肉矣。其咒曰：「东山王母桃，西方王母桃。」只十字而已，殊不可解。大秦国去长安四万里，羊生土中，脐连于地，割之必死。须击鼓以震之，则脐绝而羊逐水草。此说见《新唐书》，近今果有谷种羊之皮，可见古人非欺我也。

# 作势渡水

张灏游真州竹林寺，寺隔小河二丈，僧驾板桥来往。张到时日暮，桥已撤矣，张奋身踏水而渡。至僧庵，但湿半鞋，僧大惊，以为仙。张笑曰：「我非仙也。少时曾有师授法，用厚砖高尺馀横排于地，铺三丈许，跃上飞走，砖不倾倒，再换薄砖试之。往来而砖不动摇，则用朽烂布绢，布绢受足不穿，再换豆腐，最后用绵纸竹纸。能踏竹纸不破，便可踏水矣。但起步须在二十步之外，一鼓作气，即作虎势腾空如飞。鞋头著水，不过五六寸，即上岸矣。若到水边才鼓气，便不能起势，然极其量，亦不过二丈而止。」

余按王莽用兵，募能飞者。有人应召，缚鸟羽为翅，飞数十步乃坠，莽知不可用。即此类也。

# 唐公判狱

保定制府唐公执玉尝勘一杀人案，狱具矣。一夜，秉烛独坐，忽微闻泣声，似渐近窗户。命小婢出视，噭然而仆。公自启帘，则一鬼浴血跪阶下，厉声叱之。稽颡曰：「杀我者某，县官乃误坐某，仇不雪，目不瞑也。」公曰：「知之矣。」鬼乃去。翌日自提讯，众供死者衣履与所见合，信益坚，竟如鬼言，改坐某。问官申辩百端，终以为南山可移，此案不动。其幕友疑有他故，叩公，始具言始末，亦无如之何。

一夕，幕友见曰：「鬼从何来？」曰：「自至阶下。」「鬼从何去？」曰：「欻然越墙去。」幕友曰：「凡鬼有形而无质，去当奄然而隐，不当越墙。」因即越墙处寻视，虽瓷瓦不裂，而新雨之后，数重屋上皆隐隐有泥迹，直至外垣而下。指以示公曰：「此必囚贿捷盗所为也。」公沉思恍然，仍从原谳，讳其事，亦不复深求。

# 郭六

郭六者，淮镇农家妇也，不知其夫姓氏。雍正甲辰、乙巳间，岁大饥，其夫度不得活，出而乞食于四方。濒行，对之稽颡曰：「父母皆老病，吾以累汝矣。」

妇故有姿，里少年瞰其乏食，以金钱挑之，皆不应，惟以女工养翁姑。既而必不能赡，则集邻里叩首曰：「夫以父母托我，今力竭矣，不别作计，当俱死。邻里能助我则助我，不能助我则我且卖花，毋笑我。」里语以妇女倚门为卖花。邻里嗫嚅俱散去，乃恸哭白翁姑，公然与诸荡子游。阴蓄夜合之资，又置一女子，防闲甚严，不使外人睹其面。或曰是将邀重价，亦不辨也。

越三载馀，其夫归，寒温甫毕，即与见翁姑，曰：「父母都在，今还汝。」又引所置女见其夫曰：「我身已污，不能忍耻伴君，故为汝娶一妇，今亦付汝。」夫骇愕未然，则曰：「且为汝办餐。」已往厨下自刭矣。

县令来验，目炯炯不瞑。县令判葬于祖茔，而不祔夫墓，曰：「不祔墓，宜绝于夫也；葬于祖茔，明其未绝于翁姑也。」目仍不瞑。其翁姑哀号曰：「是本贞妇，以我二人，故至此也。我儿身为男子，不能养我二人而委一少妇，途人知其心矣！是谁之过而绝之耶？此我家事，官不必与闻也。」语讫而目瞑。

又有孟村女者，崇祯末，巨盗肆掠，见女有色，并其父母絷之。女不受污，则缚其父母，加以炮烙，父母并呼号惨切，命女从贼。女请纵父母去乃肯从，贼知其绐己，必先使受污而后释，女遂奋掷批贼颊，与父母俱死，弃尸于野。后贼与官兵格斗，马至尸前，辟易不肯前，遂陷淖就擒。

此二事正相反，论者皆有贬词，以为其一失节，其一心太忍。余曰：皆是也。孔子曰：「殷有三仁焉。」郭六改行，箕子为之奴也；孟村女抗节，比干谏而死也。古人于徐孝克妻、乐昌公主尚怜之，而况此二人乎！

# 刘迂鬼

刘羽冲者，沧州人。性孤僻，好讲古制，实迂阔不可行。尝倩董天士画《秋林读书图》，纪厚斋先生题云：「兀坐秋树根，块然无与伍。不知读何书，但见须眉古。只愁手所持，或是井田谱。」盖规之也。偶得古兵书，伏读经年，自谓可将十万。会有土寇，自练乡兵，与之角，大败。又得古水利书，伏读经年，自谓可使千里成沃壤，绘图列说于州官，州官使试于一村。沟洫甫成，水大至，顺渠灌入，人几为鱼。由是抑郁不自得。

恒独步庭阶，摇首自语曰：「古人岂欺我哉！」如是日千百遍，惟此六字。不久发病死。后风清月白之夕，每见其魂在墓前松柏下摇首独步，侧耳听之，所诵仍此六字。

# 痴鬼恋妻

京师有媪能视鬼，尝告人曰：昨于某家见一鬼，可谓痴绝，然情状可怜，亦使人心脾凄动。

鬼名某，住某村，家亦小康，死时年二十七八。初死百日后，妇邀我相伴，见其恒坐院中丁香树下，或闻妇哭声，或闻儿啼声，或闻兄嫂与妇诟谇声，虽阳气逼烁不能近，然必侧耳窗外，凄惨之色可掬。后见媒妁至妇房，愕然惊起，左右顾。后闻议不成，稍有喜色。既而媒妁再至，来往兄嫂与妇处，则奔走随之，皇皇如有失。

送聘之日，坐树下，目直视妇房，泪涔涔如雨，自是妇每出入，辄随其后，眷恋之意更笃。嫁前一日，妇整束奁具，复徘徊檐外，或倚柱泣，或俯首如有思，稍闻房内嗽声，辄从隙私窥，营营彻夜。媪太息曰：「痴鬼何必如是！」若弗闻也。娶者入，秉火前行，鬼避立前隅，仍翘首望妇。吾偕妇出回顾，见其远远随至娶者家，为门神所阻，稽颡哀乞，乃得入，则匿墙隅，望妇行礼，凝立如醉状。妇入房，稍稍近窗而窥，至灭烛就寝，尚不去，为中溜神所驱，乃狼狈出。

仍至妇家，妇留一儿在家，闻儿索母啼，趋出环绕儿四周，以两手相搓作无可奈何状。俄嫂出挞儿一掌，更顿足拊心，遥作切齿状。媪视之不忍，乃迳归。

# 狐仙惧内

纪仪庵有质库在西城中，一小楼为狐所据，夜恒闻其语声，然不为人害，久亦相安。一夜，楼上诟谇鞭笞声甚厉，群往听之。忽闻负痛疾呼曰：「楼下诸公皆当明理，世有妇挞夫者耶？」适中一人方为妇挞，面上爪痕犹未愈，众哄然一笑曰：「是固有之，不足为怪。」楼上群狐亦哄然一笑，其斗遂解。闻者无不绝倒。

# 军校妻

纪晓岚先生在乌鲁木齐时，一日，报军校王某差运伊犁军械，其妻独处，今日过午，门不启，呼之不应，当有他故。因檄迪化同知木金泰往勘。破扉而入，则男女二人共枕卧，裸体相抱，皆剖裂其腹死。男子不知何自来，亦无识者。研问邻里，茫无端绪，拟以疑狱结矣。

是夕，女尸忽呻吟，守者惊视，已复生。越日能言，自供：「与是人幼相爱，既嫁犹私会。后随夫驻防西城，是人念之不释，复寻访而来。甫至门，即引入室，故邻里皆未觉。虑暂会终离遂相约同死。受刃时痛极昏迷，倏如梦觉，则魂已离体。急觅是人。不知何往，惟独立沙碛中，白草黄云，四无边际。正彷徨间，为一鬼将去，至一官府，甚见诘辱，云是虽无耻，命尚未终，叱杖一百驱之返。杖乃铁铸，不胜楚毒，复晕绝。及渐苏，则回生矣。」视其股，果杖痕重叠。驻防大臣巴公曰：「是已受冥罚，奸罪可勿重科矣。」

先生《乌鲁木齐杂诗》有曰：「鸳鸯毕竟不双飞，天上人间旧愿违。白草萧萧埋旅榇，一生肠断华山畿。」

# 飞天夜叉

先生在乌鲁木齐，把总蔡良栋言：此地初定时，尝巡了至南山深处，日色薄暮，似见隔涧有人影，疑为盗，伏丛莽中密侦之。见一人戎装坐磐石上，数卒侍立，貌皆狰狞。其语稍远不可辨，惟见指挥一卒，自石洞中呼六女子出，并姣丽白皙，所衣皆绘彩，各反缚其手，觳觫俯首跪。以次引至坐者前，褫下裳伏地，鞭之流血，号呼凄惨，声彻林谷。鞭讫迳去，六女战栗跪送，望不见影，乃呜咽归洞。

其地一射可及，而涧深崖陡，无路可通，乃使弓力强者攒射对崖一树，有两矢著树上，用以为识。明日，迂回数十里寻至其处，则洞口尘封。秉炬而入，曲折约深四丈许，绝无行迹，不知昨所遇者何神，其所鞭者又何物。或曰：此飞天夜叉化为女子者也。

# 虎伥

新安程生名敦，有族人家深山中，后圃园亭颇有幽趣，生往候之。迨晚，则键庄门，盖其地有虎也。

一日初更时，月色微明，狂风骤作，一僮欲请钥出户，侪辈止之不可，主人亲晓谕之。僮不得已，私欲越垣而出，以高峻不得升。忽闻垣外有虎啸声，主人乃令众仆挟持此僮，颠狂撞叫，不省人事。生知有异，亲登小楼觇之，则见有一短颈人在垣外以砖击垣，每击，则此僮辄叫呼欲出，不击乃定。生及主人皆知必虎伥也，乃持此僮愈力。僮叫呼良久，忽变作豕声，便溺俱下，其矢亦成猪矢矣，园中之人大惊。至五鼓，此僮睡去。

天晓时，生及主人复登楼觇，则见一虎自西边丛薄中跃去，而伥不复见矣。

# 狼牙

凡猛兽皆以爪牙铦利，故能搏噬，而古者独称狼牙者，但以为尖利害物耳。数年前，甘泉令某一日自外返署，见快役班房系一小兽如犬，而双眼浅绿色，意其为狼，询之果然，乃牵入署。有幕客某以烟杆戳其口，小狼露腭作欲啮状。谛视之，其牙粲白，大小参差不齐，而其龈生成一片，非若人与他兽之分排编次也，因恍然悟古人以狼牙名兵器，盖取诸此。而狼之狠戾恃有此牙，亦天之赋与独异，若人之骈胁，猿之通臂然。

# 楼怪

西安省城四府街有王太守宅，太守官浙中，宅久关锁，留仆守之。一日，邻人远望见其后楼悬灯数十盏，趋至询其仆，启门视之，寂然无物。又有童子数人白日往游，至后楼，见有白须老人凭楼窗下视。群哗之，老人忽吐舌，长丈馀至地。大骇而散。

乾隆某年，太守缘事，此宅入官，同寅乾州高公名璨者买之。所属武功黄令景略赴省借宿，夏月昼卧前厅，傍晚乍醒，北窗自启，有物黑面赤睛来窥。黄大呼而起，率众仆逐之，不见。高公赴省，将前在长安任卷宗箱置后楼。一日查旧案，令厮役上楼启之，见巨蛇蟠据箱侧，大骇走白高公。亲往视之，无有矣。高因不敢居。

忽一日晚间，后楼失火，官吏救之，惟后楼烬焉。院中有白骨一堆。长安令周小亭拨视之，有大牙十数，长各五寸馀。别无他异。秦方伯、舒观察皆取一二枚以去。人皆云此怪已自焚死。高公擢宁武太守，始迁居之。今将此宅转鬻于前盩厔令杨翊亭，竟无他异。

# 武进两异事

武进之北乡，土名尤村，有某姓诞一儿，暴长，甫十一月而长尺。每啖饭，三巨碗，或饵以粉糍，能尽七枚。然不能言，尚卧筐篮，需人提抱。此乾隆五十五年事。

毗陵郡北隅有秦姓妇忽诞一儿，状貌狞恶，头有两角，角隐隐复有两目；遍身青色，多肉块磊磊；势长数寸，纤细如灯草；啼声亦甚异。其家以为妖，埋之废圃旁。翌日人过，犹闻地下作呦呦声。此五十五年八月事。

# 有子庙讲书

西江周驾轩太史，新举孝廉，赴北闱会试。路过邹鲁间，梦人引至一处，栋宇巍峨，上书「有子庙」三字。心疑之，以为有子配享圣人久矣，此地何以别立有庙。

俄而召入，上坐有古衣冠者，年五十许，发眉苍秀。揖而进之，命之旁坐，曰：「汝西江名士，可知《论语》第一章『孝弟也者，其为仁之本欤』作何解？」周曰：「仁为五德之首，孝弟又为仁德之首。」有子曰：「非也。古字『人』与『仁』通，我首名『其为人也孝弟』，末句『孝弟也者，其为仁之本欤』，其义一也。汉、宋诸儒不识『仁』字即『人』字，将个孝弟放在仁外，反添枝节。汝到世间为我晓示诸生也。」周唯唯而出，是年即中进士，入词林。

余按「井有仁焉」之「仁」，即「人」字，则此章「仁」之为「人」，当亦无疑。

# 米元章显圣

芜湖鲍某工画，专学米元章，竟能得其大概；且又能烘染纸作旧色，识者莫辨。南北骨董家购者甚多，因之致富。

一日，作画倦矣，坐而假寐，忽见一人唐巾宋服，登其庭骂曰：「我米元章也，汝学我画，仅得皮毛，而欺世取财，将来千百世后道元章之画不过如此，则我之身分姓名，俱为汝糟蹋矣！」因袖中出一石击其右肱，鲍觉酸痛，一惊而醒。从此握笔，腕痛难胜；执箸数钱，依然无恙。

# 麒麟喊冤

有邱生者，吴人也。幼习时文，屡试不售，怒曰：「宋儒误我！」乃尽烧其《讲章》《语录》，而从事于考据之学，奉郑康成、孔颖达为圣人，而渺视程、朱。

家贫，游学楚、蜀。过峨嵋山，坐古松之下，温习《仪礼注疏》。有白额虎衔之而去。行数里，乃掷于深谷中，虎竟去。邱心悔，当是背宋儒之报也。方懊恼间，见谷旁有石门大开。邱走入，则殿宇巍峨，署曰「文明殿」，两旁罗列书籍百万，莫知其数。邱掀翻书目，谓必以六经冠首，不意翻毕，竟无有也，心疑之。

旁有古衣冠者倚门而立，邱揖而问曰：「此处何神所居？」曰：「苍圣。」邱问：「苍圣始制文字，自该万卷横陈，独无古《六经》何耶？」古衣冠者曰：「向来原有此书，但名《诗》《书》《周易》，不名经也。自汉人多事，名曰《六经》，造作注疏，穿凿附会，致动上帝之怒，责苍圣造字生此厉阶。从此，文明殿中撤去注疏，致汝掀翻不得。」邱问：「注疏何以上干天怒？」曰：「此事原委甚长，汝且静听我言。汝可知万国九州，只有一天乎？自盘古开辟以来，三皇五帝，莫不钦若昊天，天亦安享郊牛，数千年矣。忽然东汉末年，有五妖神头戴冕旒，身穿龙衮，闯入天宫，各称名号。其自称『赤熛怒』者，红面猬髯，状尤狞恶。其他兄弟四人，衣青者号『灵威仰』，衣黄者号『含枢纽』，衣白者号『白招拒』，衣黑者号『汴光纪』，竖眉昂首，哓哓嚷嚷，竟欲篡夺上帝之位，分据为五国。上帝盘问五人得姓受命所由来，皆瞪目不能答。帝命神兵擒之，与斗未决。适苍圣朝天奏曰：『此五神姓名皆谶纬妖言，汉人郑玄师弟所传，但召郑玄来，则不斗而自伏矣。』帝无可奈何，即命九幽使者召郑玄师弟上殿。见其举止老成，饮酒三百杯不醉，遂署文明殿功曹，五妖神始帖服不动。凡郑所奏，帝亦颁行世间。久之，其教有必不能行者。天子冕旒用玉二百八十八片，天子之头几乎压死。夏祭地示必服大裘，天子之身几乎暍死。只许每日一食，须劝再食，天子之腹几乎饿死。丧礼，含殓用米二升四合，君大夫口含粱稷四升，如角柶不能启其齿，则凿尸颊一小穴而纳之。凡为子孙者，心俱不忍。以讹传讹，习而不察，将及千年。一日，天帝坐紫薇宫，见云中飞下一兽来，龙鳞马鬣，喊冤奏曰：『臣麒麟也，不食生虫，不践恶草，人人称为仁兽，必待圣人出，臣才下世。不料有妄人郑某、孔某者生造注疏，说郊天必剥麒麟之皮蒙鼓，方可奏乐。信如所言，人主郊天一回，必杀一麒麟。麒麟何罪，遭此屠毒？此等议论，只好吓骗黄巾贼，见老郑便一齐下拜，使麒麟见之，必唾其面。』言未毕，又见空中云鬟霞佩，率领数妇人姗姗来者，跪奏曰：『妾姜氏，周王妃也，当时周王劝农，妾并不随行。今有妄人郑某，说天子劝农，必与王后同行。妾想妇人幽闺弱质，行不逾阈，岂有披霜冒雪出来劝农之理？北魏王肃曾言其非，唐人孔颖达将王大加呵斥，党同诬妄，一至于此！』诸妇人齐奏曰：『妾南国诸侯大夫之妻也，夫君外出，妾等心忧，「亦既觏止，我心则降，」言既见而心安，此人情也。郑训「觏」为交媾之「媾」，言交精而心降，又训「五日为期，六日不詹，」云妇人五日不御，必有思男子而不得之病。妾等皆公侯淑女，不应贪淫至此。』麒麟在旁蹋足大笑，帝问：『何笑？」麟曰：『诸夫人但知责郑玄，不知责戴圣。圣造《礼经》，其罪更大。臣在周文王灵囿中与振振公子同游，见文王宫女原无定数，多不过二三十人，并无九嫔、二十七世妇、八十一御妻之名号，亦从不见有「金环进之、银环退之」之条例。文王日昃不暇，乐而不淫，那得有工夫十五夕而御百馀妇哉？戴圣本系赃吏，造作宫闱经典，以媚昏主；而郑玄师弟又从而附会之，致后世隋宫每日用烟螺五石，开元宫女六万馀人，皆其作俑也。且注《诗经》「昏椓靡供」，言「椓」是椓妇人之阴，此是景十三王传中之事，三代无此惨刑。』天帝闻之大悔，唶曰：『朕用人过矣。』召苍圣谓曰：『卿造字原有功于万世，大圣人周公、孔子皆出汝门下，不料后来俗儒流弊，一至于斯，何以救之？』苍圣奏曰：『臣兄弟三人同造字，臣所造之字都是下行，臣弟沮诵、佉卢所造之字或右行、或左行。左右行者，行于东西二方；下行者，行于中华。今东西方只一教，而中华之教如此纷张，惟有召西方明心见性之人学佛未成者来，大显神通，将此辈一扫而空之。』帝曰：『召佛是矣，何以要召学佛未成者？』苍圣曰：『佛无夫妻父子，故名异端，恐来中国，人多不服。惟有少时借佛书参究一番，中年遁归周、孔者，墨行儒名，人才肯服。宋朝某某最佳。』麒麟在旁争之曰：『楚固失矣，而齐亦未为得也。据汉儒「麟鼓郊天」之说，不过麒麟晦气，而天帝尚得一顿饱餐。若宋儒主持名教，训「天命之谓性」，云「天即理也」，古帝王只有祭天者，无祭理者，将来天帝血食，不从此而斩断乎！不但此也，恐尖嘴雷神还要来闹。』帝曰：『何也？』曰：『朱注有「盛馔」三句，云「敬主人之礼，非以其馔也。」下文注「迅雷必变」云「敬天之怒」。岂非下文暗藏不以其雷耶？从此雷公没人怕了，雷公岂肯甘心？』天帝笑曰：『汝言亦是，但气运各有盛衰，朕亦不能作主，姑且召明心见性之人，试其伎俩何如？」俄见苍圣带领宋儒上殿：有褒衣博冠手执太极圈者；有闭目指心自称常惺惺者；有拈花弄月自号活泼泼地者；最后四人扛一大桶，上放稻草千枝，曰：『此稻桶也，自孔、孟亡后，无人能扛此桶。唐人韩愈妄想扛桶，被我取他与大颠和尚书札，搜出真赃，把他所扛之桶多掀翻了，何况郑、孔，敢与我四人为难乎！』言未毕，果见赤熛怒、白招拒五妖神爬墙穴洞，偃旗息鼓而逃。天帝大喜，即命此四人权摄文明殿功曹。此汉学所以不昌，而文明殿之所以无注疏也。」

邱问：「既如此，何以架上不收宋儒注疏乎？」曰：「一误岂容再误，宋儒此座亦恐终不能久，现在陆、王二姓，本朝颜息斋、李刚主、毛西河等，都与为难。」方谈论间，忽闻钟鼓声，内闻苍圣传旨云：「朕命白虎驮邱生来，原恶其自矜汉学，凌蔑百家，挟天子以令诸侯，故有投畀豺虎之意。今闻渠已悔误，可赐山中云雾茶一杯，领其出山，俾述所闻，可以晓世。」

古衣冠者引行曲涧中，邱因问曰：「据苍圣之言，汉学不可从；据麒麟之言，宋儒又不足取。然则我将安归？」神曰：「随之时义大矣哉！士君子相时而动，故曰『顺天者昌』。即如神道设教，蒋帝既衰，关帝自兴，此眼前之明证也。当汉学盛时，晋朝王弼注《易》，骂郑康成为老奴。康成白昼现形，立索其命而去。元行冲有言，『今人宁道孔圣误，讳言郑、孔非。』亦怕康成作祟故也。今气运既衰，其鬼不灵，而人亦少谈孔、郑矣。当宋学盛时，元朝祭朱考亭，至于呼太祖御名成吉思而祭，尊与天同。明祖登极，又聘宋金华四先生等讲学，皆考亭之小门生也，一脉相传。颁行《四书大全》，通行天下，捆缚聪明才智之人，一遵其说，不读他书。杨升庵有言：『虫有应声者。今天之儒生，皆宋儒之应声虫也。』子不作应声虫，安能拾取科名，上报君父乎？」

邱曰：「然则上帝亦好时文八股耶？」古衣冠者大笑曰：「上帝非秀才，安用时文！不特帝所无时文，即嫏嬛洞、二酉山亦从无此腐烂之物。细字小板古书，亦无此恶模样。」邱曰：「然则时文科甲中，何以出许多豪杰？」神曰：「士如鱼也，钓之可得，射之可得，网之亦可得。大者蛟鳌，小者鲂鲤，皆水所生，不因钓射网罟而有异焉。历代以经学取为名臣者，若而人；以诗赋策论取为名臣者，若而人；以时文取为名臣者，若而人。豪杰之士，岂为功令所束而遂淹没哉！汝试看吕蒙拔于盗贼，郭子仪起于缧绁。盗贼罪人中尚且有人，而况于时文科目耶！」

邱问：「上帝何好？」曰：「好诗文。」问：「何以知之？」曰：「汝试想上帝白玉楼成，何以不召老成人马季常、井大春作记，而召一少年佻𠉂之李长吉耶？海上仙龛，芙蓉城主，何以不召周、程、张、朱聚徒讲学者居之，而召一好酒及色之白居易、豪纵不羁之石曼卿耶？」

邱恍然大悟，乃再拜曰：「如神人所言，某将弃汉学、宋学，而从事于诗文何如？」神曰：「子又误矣！人之资性，各有短长。著作之才，水也，果有本源，自成江河。考据讲学，火也，胸中无物，必附物而后有所表彰，如火之必附于薪炭也。子天性中本无所有，焉得不首鼠两端？且子既精汉学矣，试问帝王所食之米何名？」邱不能答。神曰：「康成之注释之『溲溲』云：『舂之播之，使趋于凿。粟一石为粝，舂一斗为稗，又去八升为凿，又去九升为侍御。侍御者，王所食也。』子试思米舂至八九次，其粝稗糠籺将何所归？天故专生此一流飧糠核而饱秭稗之人，或琐屑考据，或迂阔讲学，各就所长，自成一队。常见孔圣、如来、老聃空中相遇，彼此微笑，一拱而过，绝不交言，此天地之所以为大也。」

邱闻之，色若死灰，意流连不出。神曰：「子休矣！子被虎衔落山涧，袖中所带《仪礼注疏》，螬食者过半矣！盍速归乎！」邱再拜出洞，至今犹存。

# 大通和尚

吴门某进士通禅理，立志成佛。闻天台山僧名大通者年一百二十岁矣，乃徒步访焉。两扣茅蓬，辞不见，进士跪门一日，僧召入问：「汝来何为？」曰：「愿学佛。」曰：「君非某尚书之子欤？」曰：「然。」「今尚在乎？」曰：「在。」「有妻子乎？」曰：「有。」僧曰：「君误矣！佛性慈悲，汝父尚在，妻尚存，而忍心别父弃妻，贪图作佛，此心可以见得佛否？」进士不能答。僧又问：「成佛必须功德，汝立何功？」曰：「我遇荒年必倡捐赈粥，遇棺椁必掩埋，年年买活物放生。」僧曰：「凡有心积德以徼福者，与无德者同。犹之律上过失杀人，虽杀不抵命也。汝贪成佛，而强为诸善，何功之有？汝果要学佛，当先学我，便从此刻学起。我坐则坐，我食则食，我溲溺则溲溺，我眠则眠，汝能照样行乎？」曰：「能。」僧长叹一声，便闭目坐榻上，一日不语，不饮，不食，不眠，不起溲溺。进士骨节酸楚，腹中雷鸣，溲溺俱下，而僧不知也。不得已，起跪僧前，愿且还家。僧亦不答，拱手微笑而送出焉。

# 掠剩鬼

广陵法云寺僧珉楚，常与中山贾人章某亲狎，章死，楚为设斋诵经数月。

忽遇章于市，楚未食，章即延入饭店，为置胡饼。既食，楚问：「君已死，那得在此？」章曰：「吾以小罪未免，今配为扬州掠剩鬼。」问：「何谓掠剩鬼？」曰：「凡吏人贾贩利息皆有数，过常数得之即为馀剩，吾得掠而有之。今人间如吾辈甚多。」因指路人曰：「某某皆是。」顷之，有一僧过，指曰：「此僧亦是。」因召至与语，良久，僧亦不见。

楚与章南行，遇一妇人卖花，章曰：「此妇人亦鬼，所卖花亦鬼所用之花，人间无用。」章出数钱买之以赠楚曰：「凡见此花而笑者，皆鬼也。」即告辞而去。其花红芳可爱而甚重，楚亦昏然而归。路中人见花，颇有笑者。至寺北门，自念吾与鬼同游，复持鬼花，殊觉不祥，即掷花沟中，溅水有声。

既归，同院人觉其色甚异，以为中恶，竞持汤药救之。良久乃苏，具言其故，因相与复视其花，乃一死人手也。
