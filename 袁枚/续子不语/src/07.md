---
title: 卷七
---

# 乩仙

乾隆丙午春，樵川杨荷锄与金陵徐沧浔扶乩。有女仙降坛，诗曰：「何处重寻旧翠钿，涛声如梦恨如烟。泉台一去千馀载，只抵相思半日眠。妾王氏小筠也，恰遇有缘人，欲与之语，诸君勿惧。」坛中友人孟姓见辞涉艳丽，恐致邪祟，欲烧退符。乩遂书曰：「既已招之使来，岂能挥之即去耶！昔者妾美姿容，君饶才韵，相遇大堤之下，同游细柳之阴。鸳侣方成，鸾俦遽拆；珠沉玉陨，蕙折兰摧。君屡托迹于人间，妾尚滞魂于水府。今者方备涛神侍从，偶为符使招携。隔世逢鱼水之交，不昧素心一点；对面有河山之阻，谁知红泪千行！恨显晦之攸殊，幸精诚之易合。窗明风露冷，将于斗转参横后寻君；帏静雨云来，其于梦美魂酣时觅我。不呼名氏，恐疑畏之顿生；惟续情缘，讵祟殃之敢作。」是夜，沧浔果梦有女子手持团扇，艳丽非常，相与绸缪，极云雨之欢。次日复至，流连达旦。

越日又降乩诗云：「赤甲峰头雨似尘，天风吹送步虚人。请君试采梅花嗅，老却琼香树树春。」又诗云：「露里夭桃风外柳，昨宵几执纤纤手。千秋无尽是相思，绿卿又到君知否。」末书「珍重」而去。嗣后总未入梦，亦不降乩矣。

# 勒勒

淄川高念东侍郎玄孙明经某，自言其少时合卺后得头眩疾，辄仆地不知人事。数日后，耳边渐作声如曰「勒勒」。又数日，复见形，依稀若尺许小儿。自是日羸瘦，不能起床。家人以为妖，延术士遣之，不效，乃密于床头藏剑。病寤时，每见小儿由榻前疾趋木几下即灭，遂以铜盘盛水置几下。

一日午寝方觉，见童子至，以剑挥之，剨然堕水中。家人于钢盘内得一木偶小儿，穿红衣，颈缠红丝，两手拽之作自勒状，乃毁之，妖遂绝。后相传里中某匠即于是日死，盖明经入赘时，其岳家修葺房宇，匠有求而不遂，故为是压魅术，术破，故匠即死。然自是明经病骨支离，不能胜步履。

明经家故有园亭，一日值月上，小仆扶至亭，至即命仆归内室取茶具。邻旧有女，笄而美，明经故识之。至是，女伺仆去，即登墙而望，手持茗碗，冉冉自墙而下。至亭内，置茶几上，谓明经曰：「知君渴，愿以奉君。」明经疑其怪，且旧病未复，力促之去。女曰：「君领此，妾当去耳。」少顷，闻小仆来，女忽不见，回视几上碗茶，惟一桑叶贮一撮土而已。

嗣后每逢帘波昼静、清夜月明，女辄至，谈论间颇有慧心。明经自以新病初起，刻自把持，女亦不甚干以亵狎。其容姿意态，长短肥瘦，一日间可以随心变易，故明经始虽疑之，久亦乐得，以为谈友，不复问其所自来也。女往来形迹，人不能见，惟至时觉举座冷气逼人。

明经一日梦与夫人为欢，醒觉，乃即女，明经知为其术所幻。然欲强留之，女遽揽衣下床，大笑而去。摄其衣，如纸瑟瑟有声。后明经得导引之法，女遂绝迹。

# 雷击两妇活一儿

安东县村中一妇产子，唤稳婆接生，留宿一夜而去。其夫某自外归，抱子甚喜，欲祀神偿愿。忽探摸其枕惊曰：「我暗藏银四锭在内，无一人知道，如何失去？」妻怪而问之，因谓昨夜收生婆睡此枕，可疑也。某即往问索银，许以一半为谢，一半偿还作酬神之用。稳婆勃然大怒，且骂且咒曰：「我为汝家接生，乃冤我为贼，是儿必死。若盗汝银，天雷打死！」骂之不已。某反疑其妇有别情，亦不敢索银。

三朝复请稳婆洗儿，是日稳婆不到，令其女来。至夜，儿果暴死。夫妇相泣，盛以木匣，埋之空地。佥曰：「稳婆之说验矣。」时忽雷电大作，远近闻一霹雳奇响，合村有硫黄气，咸踪迹之。见空地跪两妇人，俱雷炎烧焦，各捧银二锭在手，而所埋之儿，已出地呱呱啼矣。乡邻奔告埋儿之家来认，见儿腹脐露出针头一指，随拔针出血，儿仍无恙。雷击毙者，一系偷银之稳婆，一系稳婆之女，洗儿时暗以针刺儿脐心致死，欲实其咒诅之言也。见者咸为悚惧。乾隆五十七年六月间事。

# 火神打跧

吴旸，字南谷，毗陵之马迹山人也。微时馆于某宅，其家方构新居，匠人以盆贮木屑，藏火为炊。一日夜半，南谷闻屋角有声，起视之，见一赤面人向火而吹。南谷叱之，其人打跧对曰：「某祝融氏所使，今日此屋当焚。」南谷曰：「我在此，乌乎可！」其人唯唯而退。数日后南谷将解馆，戒主人以致警焉，是日南谷归而屋竟焚。南谷后登万历丁未进士，仕至方伯。

# 杀一姑而四人偿命

建平令周君有族侄，自言：兄弟二人，娶妻，各有一子。父母殁后，遗一弱妹，不能抚爱，两妇尤虐待之。妹已字某广文子，贫不能娶，乃赘焉。两妇恒相语曰：「一姑已累人，今又多一食指，奈何？终当以计遣之耳。」会兄弟读书城外僧舍，妹婿亦往省其亲，两妇俱托辞归宁，而尽扃其薪米食物以行。次日，姑入厨，无以为炊。忍饿两日，赧无可告，辗转不得已，遂自经焉。

两妇乃归，召其夫，讳曰病死，草草殡殓，寄书其夫家携柩去，心喜以为脱然矣。然而，室中常闻鬼啾啾哭声，数月而长妇母子骤病俱死。未几，次妇母子亦病，怖甚，嘱夫环守之。夜二鼓，忽阴风袭人，门帘豁然启，见一卒赤发蓝面，齿长数寸，手执钢叉，直入床前攫其子去。急追逐之，见其子犹赤体展动，而忽不见矣，还视榻上，则子已绝，而妇犹呻吟也，黎明妇亦殁。

某目击其妻子之死而大悔恨，每告人以示戒焉。夫杀一姑而四人偿之，甚矣！阴谋致死之罪，至大也！

# 误杀金童

阿云岩相公奉使武林，暇日欲绘一小像，鄞令钱君邀暨阳缪炳泰偕谒，为公写真，甚肖。公喜，以属钱君补图。钱君以公常谈佛法，乃绘公著红袈裟趺坐一山洞。公见之大喜，曰：「此吾前生矣！」钱问故，公曰：「曩吾督师滇中，适额驸色布腾珠尔布纳病剧，绝而复苏，趣左右，邀我至榻前，曰：『顷至一山，长松插天，苍翠四匝，中有石洞，列古罗汉数尊，旁设蒲团，虚其坐。一罗汉指示曰：「此阿某旧居也，以误杀一金童谪人间，能立心不妄杀，有以全活人，乃可复位。其传语焉。」因揭蒲团相视，则赫然一童子骸也。公其善自爱。』额驸言讫而逝。今子所图，适合前兆，岂非天哉！」是图公携归京邸，名公巨卿题咏殆遍，而缪生由此以传神名日下。

# 钱尚书

毗陵钱梅谷先生名春，明祟祯间，官南京户部尚书。幼患痘，危甚，滨死矣，其父启新先生以独子钟爱，抱诸怀不忍弃，方绕阶行，忽闻空中大声叱曰：「谁错行钱尚书痘者，可笞二十！速另降好痘。」遂闻屋瓦有声，如撒豆然。视怀中，则已苏矣。成童后，常卧楼上。夏月偶他寓，有佣私就其榻卧，恍惚闻叱咤声曰：「可恶！可恶！若何等人而敢卧此榻！」觉摇摇不安。急起视，则床已置屋角暗处，非复卧所。嗣后佣见梅谷先生甚畏，辄长跪白事云。

# 梦墨

武进钱文敏公戊午应顺天试，场前，梦至正阳门外，见一人貌岸然，支布帐而陈墨若干于其下。先有一髯买墨，公亦就买，售墨者熟视公，予墨两丸，继予髯一丸，遂醒。后谒座主孙文定公，俨然售墨者；次一同年来谒，则髯至焉，是为无锡李君时乘。盖墨两丸者两榜，李以一榜终于昌平州牧。

# 钱状元小名

乙丑会试后，都门有某梦阅天榜，见四十一名独泥金书「集贵」二字，上插一小黄伞罩之。醒时，但记其集姓，而忘其名，意必满洲籍，其人当有异也。及榜发，则四十一名乃钱文敏，旋授殿撰，某以为疑。一日，会于宴所谈及之，适汤太史大绅在座，笑曰：「钱殿元小名集贵，又何疑乎！」众乃恍然。

# 归宁女遇怪

陕西清涧县某村有妇归宁，其父送女还。中途历山径，风骤起，女衣裤尽失，裸而立。父无奈，脱衣裹之，掖以行。昏暮抵婿家，婿怪问之，翁告以故。婿诧且怒曰：「是何邪魅？翌日当持枪击之耳。」各就寝。黎明，女惊呼婿忽无头矣，其家乃讼之官。

县令戴君提鞫，疑女之有所私而杀其夫也，刑之，坚不承。翁匍匐哭诉其事，令遂躬率丁役，命导至女失衣所，遍加搜觅。见山侧有一穴甚深，令募能下探者，犒钱若干，一健卒应募，乃束炬入。行数十武，忽有天光，见一僧貌狞恶，瞑目卧土榻，卒惧而返，白诸令。令更遣壮役数人持贯索器械随之入，则僧已醒。众向前遽缚之，拥而出见。令再三研诘，不答；批其颊，亦无一言。无如之何，乃加链数围，督众役押解入城，将禁之狱。

行里许，忽狂飙大发，众皆目眯，少顷，而僧及解役数人俱杳然矣。遂寝其事。戴君名树屏，荆溪人也，其幕中戚友归述其异如此。

# 龙诛龙

乾隆辛亥八月，镇海招宝山之侧白昼天忽晦冥，有两龙互擒一龙捽诸海滨，大可数十围，如人世所画龙状，但角颇短，而须甚长。始堕地犹蠕蠕微动，旋毙矣，腥闻里许，乡人竞分取之。其一脊骨，正可作臼。有得其颔者，市之获钱二十缗。

# 桑蚕

宜兴东沧桥离城数里，有某村妇，子患痘，医者下方，须用桑蚕。夫佣于外，其姑命妇觅桑虫。妇至野寻求，见老桑一株，有蚕蠕蠕甚大，喜而捉之。行数武，忽失蚕，妇告其姑。姑曰：「此活蚕，非有翼能飞，堕亦只在草间耳，盍往觅之。」妇仍诣其地搜寻，林隙有一洞。方谛视间，忽巨蛇昂首出，俨然人头，有一臂，怒目睒睒，指妇作人语曰：「汝再扰我，即当啖汝。」妇惊仆。其姑讶妇久不返，往视之，见其卧地吐沫，面无人色。扶归渐苏，乃述所见如是。儿竟殇，妇亦旋患癎，不知何怪也。此乾隆壬子五月间事。

# 韩六

山阴库书冯心法，辛亥冬，其母病，冯夜归。张灯见韩圣华来，竟忘其死，与言生平如故。韩曰：「兄家有差使事值我，票已判行，三日可发，我当为兄经理停妥。」冯库书舞弄多事，畏告发，与之议贿，许以钱六千，韩许诺谢去。冯方怪韩之既死，谓母病必危，又疑许贿六千庶可救。及三日韩至，竟入内，而冯母死。岂冥使亦如人间狱讼，不论输赢，总需使费耶？抑衙门人生不顾其亲好者，为鬼亦无异耶？

# 魍魉

山阴高进士之父某翁，未遇时，以佣为生。暮归，值长鬼立路侧，倚人屋，腰靠檐上，翁立俟之。鬼手捧一孩子而祝之曰：「我欲食尔，尔宜为九品官，有田三千亩，屋九椽，男子二人。我即欲食汝，心不忍食。」遂置之瓦上，回身欲走，则见翁。翁被酒，且立久，绝无恐，心计：「渠尚不食小康孩子，我苟不至饿死，渠岂能食我。我何畏渠。」乃谓之曰：「吾闻神之长者为魍魉，能富贵人，我将乞汝致富。」鬼拂袖令翁去。翁固求。鬼探袖得绳，缚竹竿一枝，若秤物具；翁再索锤，则鬼拂衣竟去。翁归告妇，取梯抱儿下。

翌日，里许有冯村人姓冯者失其子，遍觅不得。高翁出儿而告以鬼语，冯父乃拜翁呼为外父。后冯果为山西巡检，田庐如魍魉言，高亦自此致富，子发科甲矣。

# 獭异

山阴施汉一秀才曰：越水乡多獭怪，其小者只泼水侮人，驱之即匿，其老者能惑人如魅。余家旧有獭怪，逢科甲富人，必相狎逼，百年内凡三见矣，不可逐，亦不为祸。

余丁亥归里，夜就寝，有声如撒螺壳者，大小千万声，散置几榻间，烛之无有，疑北牖失扃，故扃之，怪亦渐安。

又二十年丙午，余苫块之际，方侧卧，若有物压胸间，小掌抚我头顶甚勤，而其身甚滑，耳边啧啧作亵语。梦见一粉面娘子，年可二十四五，紫缎衫，玄缎半臂，深蓝色裙，就我要抱。却之，则从背后抱我，口向两耳聒聒不休。予梦中谓之曰：「世间乃果有淫妪！我二十年前尚不可干，今日能动我乎！」惊而醒，觉耳边啧啧声，头上抚摩状，犹未绝也，旋从枕上逸去，轻小若猫。翌日又至，则觉有物在右股上，梦见昨女子，衣服如故，而立处稍远，隔栏杆相招。予窃念昨身近尚不乱，今隔栏杆乃肯动心耶！遂醒，则物从股上跳去，怪亦遂绝。

丁未冬初，㹧［犭茶］湖口夜宿陈氏新楼，濒湖，甫息烛，则物跃上床，予知其非鬼非偷儿也，若喧叫，徙惊邻里，适为人笑，计所以逐之，记得杭大宗先生《秽迹金刚咒》事，试诵之，物辄伏不动。五更，跳下床有声，遂去。晓起，见伏处衣褶卷起加截。予因作客，不宜告主人。越月又过此宿，解衣始记前事，欲避无及，拥衾坐，久倦合眼，则物已在床里矣。持《金刚咒》稍缓，则辄动欲上；俟诵弛，渐逼近胸膛，出声尖细如鼠叫。旋作人语曰：「若佩正一真人符，吾不惧，但公口一动，吾则甚畏耳。」五更，从足后所绕出。是夜诵咒百馀遍。明日，家人怪吾夜作呓语久，自此陈氏亦无他异。

今年二月初二日，乡塾师沈昭远来说獭祟，衣上遗毛可数，向予告急，欲辞馆去，劝之诵《秽迹咒》，又猝不能成诵，但偶忆《本草》有「熊食盐而死，獭饮酒而毙」之语，旧闻丁未进士徐景芳尝用以除馆中獭妖，令沈姑试之。是晚，置双鲫樽酒于案上，二更獭至，沈已迷不能声，但见獭超案饮酒，樽欹，就案餂遗酒有声，食鱼亦尽。既跳下，欲登沈床，则前足甫起，而后足不随，堕地者三，盖獭醉矣。逃去，今遂绝。

然则记览不嫌其杂，亦能救人，獭之饮酒，水居人宜知之；而熊之喜盐，又山居人所不可不知也。

# 柏香簪不宜入殓

会稽乡人陈生，娶郡金氏女，伉俪甚笃。金死，陈设像祝奠，朝夕相对，如其生时。

既而金之妹二姑亦病死，将殓忽苏，家人喜甚，乃其声则金氏大姑也，曰：「我被勾神误摄入冥，既讯明，释魂欲返，则殓时用柏香簪，魂不能再入。今妹命尽，故我求冥司借躯以还魂，我将归陈。」家人大异之。金指点其生时所存箱箧衣物，一一不爽，且述其与陈生床笫燕私密语，真陈妇也。金之兄自远归，女与言昔日过其家时留饭，肴酒杯盘，及其兄市羊肉船上腥秽逼人，事皆囊昔其兄亲历，不丝毫异。

无如其妹已许某姓郎矣，宗族疑妹或托鬼语以饰暧昧，不遽归陈；陈生亦谓姐魂妹体，不忍迎归；某郎家又必欲娶，父母遂送女往。下车，即大言曰：「我金氏大姑，非二姑也，我归陈家，不归汝家。汝家必留我，将致大不祥，其无悔。」是夕，其翁姑扃女与某郎同房，三日而某郎无病猝死，陈益不敢迎女，遂为某郎家守节。凡乡里吉凶事必先知之，言若巫者，乡人异之。或曰：「此妖凭焉，非真大姑魂。陈生不迎，非无见也。」

# 猎户说虎

传闻虎伤人，由伥鬼为尸脱衣与虎食。又云虎能禹步，令尸自起脱衣，此皆不然也。盖人不见虎，故为此推测之词。有郑猎户云：「虎擒人，衔其头颈，人痛极，手足自撑拽，势皆向下，衣裤自褪下。人无事而讲礼貌，则岸然巍然也，及至窘急无诉，便自抖擞卑缩，衣带自宽矣。」

郑少年时，尝与同伴值两虎，其一虎衔同伴去，其一虎郑枪中之，未毙而逸。郑惧其复来，乃先上高树避而望之。见虎所衔同伴先下鞋，又下袜，迤逦而裤下矣。明日招伴寻之，则衣履一一在途，其尸隔五里馀，剩其左臂，验有旧伤，果其伴也，腹脏亦未吃尽。又二三里，则所枪伤虎僵伏而毙矣。

传闻虎咬人，初旬在头，中旬在肩背，下旬在腰腿，此大不然，郑所见，皆肩项也。虎作威向前，自上掷下而咬之，非肩项不可挈其躯，无上下异也。即虎食所先虽不可见，其所残剩者偶馀手足，亦无上下旬分手足之异。

虎大者力千斤，小者亦二三百斤，又加以爪牙腾跃，人力断断不能胜。所恃者，人之巧，可以制虎之贪痴耳。虎气旺，中枪多不立毙。郑尝入深山，迳转处，有虎如大牛蹲路侧。郑急甚，不及用枪，乃大声喝之，姑慑以气势，虎果跃去。郑度其必来，无村落可避，乃先视其所去处，寻坡下伏。虎果跃至，中郑枪，又跃去。郑度再至则虎必难御，急上高树避之。俄顷虎至，觅郑不得。郑窘甚，足偶失触枝动，虎仰视见郑，跃起扑郑，格巨枝而坠者再，树震撼，叶叶有声。虎创甚，不能再跃，乃啮道旁石块尽碎，衔石而毙。

伥必附物而行，或猫、兔、鸡、鸭、蛙、雉，皆能作汪汪声。先虎二三里，视机伏处，引而避之，虎辄随伥声转移。制之之法：闻伥即用钉钉树上，随所值之第一株，然后击伥所附物，则物毙而伥亦声绝矣。或曰：钉，金也；树，木也。魂属木，魄属金，取以魄就魂之义。魄恶好杀，伥，魄也；禳之以就魂，则惊魄有依，不为虎役矣。

伥声惨而长，无转音，但夜深人静，亦有能作人语。郑尝与同伴往猎，舟泊溪下。一夕，闻岸上敲门声，久而门内人应之欲起，其妇力阻曰：「夜深宜避，勿往启户。」敲者益急。其妇卧问曰：「客何来？」曰：「间壁。」「客为谁？」则又曰：「间壁。」夫妇遂不起，教以明日来。敲仍急，郑异之，从缝隙视，见有物如数石谷囊者塞其门，从斜月光中审辨之，则虎也，以头撞其门，所应两字则伥也。郑潜曳醒其同舟而告之，皆恐匿船板下，郑乃以枪自后打之，虎惊痛，咬破其门，坏屋檐而去。翌日视之，门下所跪点头处，成两洼迹。行二里馀，溪水中得死虎，重六百斤。或曰：虎负伤落水，不能起也。或曰：虎中枪热甚，故就水取凉，伤发而毙也。

虎食兔，入口即没。虎食鸡与鸠雉，则入口上下腭一再合，即仰喷剩羽如散花雨，周圜丈馀。雉五色文，散飞最可观。

传说虎欺人畏，故不伤醉人，不食孩童，非也。醉人必醉甚，行路欹斜不定，虎始不食，盖扑之不准也。至于孩童，则樗里有邻儿，兄弟夜出门就厕，其兄年十三四，蹲厕上；其弟九岁，立檐下，见有若松毛一团者掷而前，弟畏缩就其兄旁曰：「是何物耶？」兄曰：「松团耳。」虎前弃其弟而攫其兄去。明日迹血寻之，衣履处处散遗，拔起小松根数十株，盖其兄忍痛手迹也。至血痕阔处而止，盖已食尽，而草上血亦经吮过矣。

虎饥亦食蔬菜。樗里有女子与其嫂在楼煨芋食，弃芋皮窗外。姑偶凭窗，见虎吮芋皮尽则仰以矣。嫂惧，多煨芋，以皮给之，恐其跃上也。姑欲闭窗，则伸手出怕虎起攫手；坐待，则眼见嫂芋将不继，乃试以全芋投之，虎一吞而尽。姑曰：「吾得之矣，若不畏热，可图也。」乃烧铁锤透红，以芋皮裹之，芋皮著热铁即黏，试投之。则虎仰头视既久，见掷物，接而吞之，吞后则跃去。后二日，里得毙虎，爪自裂其胸见骨。

传闻虎不再交，亦非也。虎独处，其有两者，必牝牡也；其有三四五者，必虎母子也。子大，则牝牡母子皆斗，而仍独处矣。大概月大晕夜，虎乃交，在半夜后。来日必起大风。郑少时尝闻两虎互鸣，不知何故。一夕宿岭上寺楼，闻两虎鸣甚远，声闻林外，窥之，则月濛濛晕矣，有物一堆，上白下黑，如土阜摇动。久之，其下者猛吼震谷，盖其窍初合，牡者痛而惊跃也。晨起则两虎在土阜上，互跳交扑，久之始散。是日，寺僧不敢启门。逾月早起，见隔岭此白黑二虎抱跃而起，既落地，则两释矣。其明年，则有四小虎同行。或曰：「虎交一跃，则得一子。四子皆一交所得。」

郑晚年当七十后必持一雨伞行，杆铁自卫，常曰：「吾遇虎一，则俟其扑而左右避，以杆抵其腰，能令不再起扑。吾遇虎二三，则张伞而旋转之，能使虎疑，不敢扑吾。」又数年，郑往邻村看社戏肩伞归，中途昏暮，虎突起道左，郑避扑不及，坠崖下，急坐起张伞伺虎。不料虎亦坠下，压郑身上。伞旋转如轮，虎蹲郑腰腿间凝视伞转。郑急取所佩铁刀，以右手斲其尾闾，左手拔其阴。虎方疑伞，又惊触其阴，跃起力猛，断其阴寸馀。郑据地手不释伞，幸邻人看戏者群过，呼扶以归，而郑力竭矣，越二日死。

# 鬼请上任

侍御沈立人名孙涟，京邸卧病十馀日，谓所亲曰：「有朱衣人从空下中庭，谓直隶保定城隍神缺，当命予摄。予以『老父在南，妻子无托，孑然单身，客死可悯』乞朱衣人善为我辞而另选焉。朱衣人去而复来云，谓：『尔父以庶民受侍从封诰，已荣甚，有弟在，不至失养；子已游庠，复何虑？苛召人而皆辞，将无可召之人矣！』朱衣人语如此，予殆不望生，若为我治后事。」所亲多劝慰，谓是病谵语耳。然沈自是不复作声，药饮皆屏。凡三日，更定后，车夫宿门下，闻叩门声甚喧，问之，则曰：「请老爷上任。」车夫嫌其错打门也，令别寻门户去。叩门者云：「的是汝家。」车夫云：「我家老爷是京官，十年不出城，现在卧病，那得上任？」叩门者曰：「非外官也，吾曹是直隶省城隍衙役，明日新官上任，长接在此。你家无人管事，并不打点一些行装犒赏，所以告与汝知。」车夫大恐，缩颈被底，睡不成梦。四更后，但闻沈从内呼从而出，肩舆扛梢触门有声，謦欬宛沈也。声渐远，始闻侍沈疾者哭声。明日，车夫以告沈所亲，始知前日语非谵。

# 通幽法

南塘通判顾梅坡说：张天师有通幽法，有不白事，能遣阳魂至夜台召鬼问话。鬼如何语，即借人口出之，其人不自知也，必愚笨人方可使。梅坡曾亲见五十六代天师。

时有法官某失所司俸银五十两，求之不得，愧恨自缢死。既死，所失银仍不可得，主人乃用通幽法：令水夫某立门槛上，喷水贴符百馀纸，几满身矣。眼、耳皆贴符，惟不贴顶与口。水夫初犹身动，继则不动如铸。少顷出声，则抵冥府门，见某法官肩梁带绳，在冥府门外立候发落。见水夫至，则曰：「汝归告天师，银则所私娈童某置地板下。」天师遣人揭看，果锱铢不失，因问：「尔肩何梁？」则云：「缢死鬼皆负梁连绳，不能脱，甚苦其重，惟阳间为之作法事方能脱，否则不脱不能另投生也。望天师慈悲，为作法事。」天师许之。

忽传冥王谕天师府法官：「知道尔等屡以细事动扰幽冥，来使责二十板，后当戒绝，否则且获重谴。」水夫方僵立，忽作屈身状，呼二十满而起，仍僵立，冥语皆水夫口述，天师如问供状，水夫随问随答。问毕，水夫忽云：「本府门神不令入。」则作法者忘焚饬门神一符也。既醒，水夫觉足力乏甚，问冥事殊瞢瞢，但觉去时贴符渐多，则身上束缚渐紧为窘。两胁逼甚，觉魂从头顶迸出，痛不可当。其归也仍从顶上入，满身舒快，如释重负，如倦极之得眠也。醒后，臀有杖痕，色青，久始褪。自此，法官不敢轻用通幽法。

# 喜婆

越郡城有惰民巷者，居方里，男为乐户，女为喜婆。民间婚嫁，则其男歌唱，其妇扶侍新娘梳妆拜谒，立侍房闼如婢，新娘就寝始出，谓之喜婆。能迎合人，男女各遂其欢心。服役民家有常主，如田之有佃，得自相顶替，卖买皆有契券。事婚嫁祭祀外，常时则以说媒售农锦为业。

有某公子者，少年好狎邪游。一日，其素所昵喜婆来告：「某日郎可至我家，当治具相待。」公子如期往，则曰：「请俟之，尚有佳境。」公子未解也，谓是狎语耳。少顷，有舆女客至门入，见之，则少艳也，衣饰整丽，年二十三四也。喜婆旁通言语，坐定进茶具。喜婆出，反扃户去。公子喻意，乃近少艳，不峻拒也。欢毕，问姓与住处，皆不答；求再约，则曰：「视缘尽未耳。」启帏出，则喜婆已启扃入矣，为整妆，拥之登舆去。公子固问喜婆以少艳姓氏，则亦坚不可泄也。

后一年，公子观水嬉，则画船中其人在焉，珠翠满头，婢媪侍侧，喻意以目。无何，舷摩桨击，一见而散，不可复识矣。

# 獭淫

獭性淫。吴越小家女人多于水中洗亵衣，獭食之久，能为异迷人。

雌者多就异类交，为异则迷惑男子，亦不遽至魅死。其雄者闻少妇亵衣气，辄缠绕不去，虽众逐击之，至死势不痿。

辛亥十一月，蔡村人娶妇，客散，婢仆客就寝。郎醉先睡，新娘闭户解带，则有物绕两足间，作鼻嗅口涎状。新娘骇怪，性颇慧，不作声，密启户告其姑，知是獭怪。新妇归房，则獭在门跪俟，随新娘绕足如故。移时，翁姑结健者十馀人，各持一烛一梃入房，即扃门守定，见獭共击。獭上床则上击，落地则下击，走几案则聚击，屋无完器，而獭已聚梃毙于地矣。毛黑如鉴，身长一尺五寸，势长七寸，与人无异，而肉棱甚大。剥其皮，售值足偿所毁器物。其肉腥不可食。

或曰：「獭肝髓入医经。其势异若此，可为房中药，惜医经不载，而村人皆不之知也。」

# 虎困藤斗

樗里王姓童子携藤斗籴米，时暮雨，过溪边木桥，童子即以斗加头上，手扶木栏过桥。有虎在桥下伺，前咬童子头，得其斗而去。童子仆地，谓是人所推跌，捽其斗而去也。明日，山中人见虎狂走遍山，则虎衔藤斗不可脱也。虎口合则藤斗随合，虎口张则藤斗随张，斗塞满口。藤性韧，丝丝嵌入虎牙缝中。虎性躁，不可耐，走三日而伏毙于山中。头犹仰，张其口，犹含藤斗也。

# 甘公入梦

甘冢宰汝来，余己未座师也。其孙立功，某科翰林，典试湖北，卒于贡院。后其季父广作汉兴道，监试秋闱。夜卧床上，梦立功搴帷入，惊曰：「二叔在此耶？」道台亦惊醒。向之旁人，方知所居之处，即当日主考停棺之所也。
