---
title: DE DIFFERENTIIS FINITIS
subtitle: CAPUT I
---

## 1

Ex iis, quae in libro superiori de quantitatibus variabilibus atque
functionibus sunt exposita, perspicuum est, prout quantitas
variabilis actu variatur, ita omnes eius functiones variationem
pati. Sic, si quantitas variabilis x capiat incrementum ω, ita ut
pro x scribatur x + ω, omnes functiones ipsius x,
cuiusmodi sunt xx, x^3, (a + x) / (xx + aa), alios induent valores:
scilicet abibit in xx + 2xω + ωω,
x^3 abibit x^3 + 3xxω + 3xωω + ω^3
et (a + x) / (xx + aa) transmutabitur in (a + x + ω) / (aa + xx + 2xω + ωω).
Huiusmodi ergo alteratio semper orietur, nisi functio speciem tantum
quantitatis variabilis mentiatur, revera autem sit quantitas constans,
veluti x^0; quo casu talis functio invariata manet, utcunque quantitas
x immutetur.
