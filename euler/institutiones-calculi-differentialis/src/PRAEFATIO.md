---
title: PRAEFATIO
---

Quid sit Calculus Differentialis atque in genere Analysis Infinitorum,
iis, qui nulla adhuc eius cognitione sunt imbuti, vix explicari potest
neque hic, uti in aliis disciplinis fieri solet, exordium tractationis
a definitione commode sumere licet. Non quod huius calculi nulla plane
detur definitio, sed quoniam ad eam intelligendam eiusmodi opus est
notionibus non solum in vita communi, verum etiam in ipsa Analysi
finitorum minus usitatis, quae demum in Calculi differentialis
pertractatione evolvi atque explicari solent; quo fit, ut eius
definitio non ante percipi queat, quam eius principia iam satis
dilucide fuerint perspecta.

Primum igitur hic calculus circa quantitates variabiles versatur; etsi
enim omnis quantitas sua natura in infinitum augeri et diminui potest,
tamen, dum calculus ad certum quoddam institutum dirigitur, aliae
quantitates constanter eandem magnitudinem retinere concipiuntur,
aliae vero per omnes gradus auctionis ac diminutionis variari; ad quam
distinctionem notandam illae quantitates constantes, hae vero
variabiles vocari solent, ita ut hoc discrimen non tam in rei natura
quam in quaestionis, ad quam calculus refertur, indole sit positum.

Quoniam haec differentia inter quantitates constantes et variabiles
exemplo maxime illustrabitur, consideremus iactum globi ex tormento
bellico vi pulveris pyrii explosi, siquidem hoc exemplum ad rem
dilucidandam imprimis idoneum videtur. Plures igitur hic occurrunt
quantitates, quarum ratio in ista investigatione est habenda: primo
scilicet quantitas pulveris pyrii; tum elevatio tormenti supra
horizontem; tertio longitudo iactus super plano horizontali; quarto
tempus, quo globus explosus in aere versatur; ac nisi experimenta
eodem tormento instituantur, insuper eius longitudo cum pondere globi
in computum trahi deberet. Verum hic a varietate tormenti et globi
animum removeamus, ne in quaestiones nimium implicatas
incidamus. Quodsi ergo servata perpetuo eadem pulveris pyrii
quantitate elevatio tormenti continuo immutetur iactusque longitudo
cum tempore transitus globi per aerem requiratur, in hac quaestione
copia pulveris seu vis impulsus erit quantitas constans; elevatio
autem tormenti cum longitudine iactus eiusque duratione ad quantitates
variabiles referri debebunt, siquidem pro omnibus elevationis gradibus
has res definire velimus, ut inde innotescat, quantae mutationes in
longitudine ac duratione iactus ab omnibus elevationis variationibus
oriantur. Alia autem erit quaestio, si servata eadem tormenti
elevatione quantitas pulveris pyrii continuo mutetur et mutationes,
quae inde in iactum redundant, definiri debeant; hic enim elevatio
tormenti erit quantitas constans, contra vero quantitas pulveris pyrii
et longitudo ac duratio iactus quantitates variabiles. Sic igitur
patet, quomodo mutato quaestionis statu eadem quantitas modo inter
constantes modo inter variabiles numerari queat; simul autem hinc
intelligitur, ad quod in hoc negotio maxime est attendendum, quomodo
quantitates variabiles aliae ab aliis ita pendeant, ut mutata una
reliquae necessario immutationes recipiant. Priori scilicet casu, quo
quantitas pulveris pyrii eadem manebat, mutata tormenti elevatione
etiam longitudo et duratio iactus mutantur suntque ergo longitudo et
duratio iactus quantitates variabiles pendentes ab elevatione tormenti
hacque mutata simul certas quasdam mutationes patientes; posteriori
vero casu pendent a quantitate pulveris pyrii, cuius mutatio in illis
certas mutationes producere debet.

TODO
